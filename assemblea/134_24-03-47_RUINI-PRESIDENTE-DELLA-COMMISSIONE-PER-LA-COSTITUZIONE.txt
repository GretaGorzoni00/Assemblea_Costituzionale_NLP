il compito mio, come presidente e relatore della commissione, è semplice, perchè ormai si è realizzata una unanimità che non è un compromesso. è generalmente riconosciuta l'opportunità di convogliare nel testo di questo articolo i due emendamenti, anzi lo stesso emendamento  fanfani ed amendola. le ragioni sono chiare; e le ha esposte l'onorevole moro: si ottiene uno snellimento e la liberazione da una certa finalizzazione che poteva apparire ridondante. tutto ciò a vantaggio della semplicità dell'articolo. debbo pure convenire con la tesi dell'onorevole moro che per la dichiarazione dei diritti individuali uomo è termine più ampio che cittadino. ed è l'espressione specifica e primigenia in questa materia; è molto meglio aderisce all'idea fondamentale che la persona umana ha diritti i quali trascendono la stessa costituzione. alla formulazione diritti dell'uomo e delle forme sociali è poi preferibile l'altra dell'uomo sia come singolo, sia nelle formazioni sociali, perchè mette in luce che il fondamento è sempre la personalità umana, anche che se si traduce in diritti delle formazioni sociali. vorrei aggiungere un rilievo che era certamente nel pensiero stesso dei proponenti, i quali hanno aderito alla mia tenace insistenza perchè in questo articolo si mettano insieme come lati inscindibili, come due aspetti dei quali uno non si può sceverare dall'altro, i diritti e i doveri. concetto tipicamente mazziniano, che si era già affacciato nella rivoluzione francese, ed ormai è accolto da tutti. è ormai assiomatico. il segreto dell'articolo è qui. nello stesso tempo che si riconoscono i diritti inviolabili della personalità umana, si ricorda che vi sono dei doveri altrettanto imprescindibili dei quali lo stato richiede l'adempimento. non credo che questo saldo abbinamento troverà difficoltà fra voi.
