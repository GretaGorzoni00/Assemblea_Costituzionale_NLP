onorevoli colleghi, io e gli altri firmatari dell'emendamento ci troviamo di fronte a due manifestazioni circa il primo comma dell'articolo 1 pr, le quali, a nostro giudizio, hanno un diverso, se non contrastante, significato. vi è un emendamento a firma degli onorevoli basso ed altri che suggerisce l'aggiunta delle parole di lavoratori a repubblica democratica. credo che il gruppo repubblicano non avrà nessuna difficoltà ad accettare questo emendamento se venisse in votazione, il gruppo interpretando l'aggiunta di lavoratori in un senso, direi, democratico e aclassista. tuttavia, l'inconveniente che presenta questo emendamento è che potrebbe dare un carattere un pò troppo soggettivo alla repubblica, e potrebbe in certo senso richiamare esperienze storiche di grandissimo valore, ma che non sono esattamente la nostra esperienza politica democratica attuale. d'altra parte, qualche minuto fa il collega fanfani illustrava un suo importante emendamento che suona così : l'italia è una repubblica democratica fondata sul lavoro. anche questo emendamento a noi pare non pertinente. fondata sul lavoro è una frase di assai scarso contenuto. da un punto di vista costituzionale vuol dire assai poco: introduce questo concetto del lavoro, ma l'introduce con una genericità che si presta a molti equivoci. il giorno in cui votassimo questa dizione, e potremmo votarla tutti quanti, non avremmo detto molto. ciascuno, votandola potrebbe riempirla del contenuto ideologico e politico che gli è più proprio . ecco in brevi parole la ragione del nostro emendamento. si è detto : l'italia è una repubblica democratica. ora questa dizione ha dato luogo a molte discussioni in seno all'assemblea. come osservava un collega la espressione repubblica democratica, se dovesse rimanere tale e quale, non sarebbe qualificata da nessun punto di vista. si può pensare che si dice democratica per ragioni di carattere generale. il nostro sforzo è consistito nel dare a questa espressione l'italia è una repubblica democratica due fondamenti istituzionali ben certi e sicuri. abbiamo detto: l'italia è una repubblica democratica fondata sui diritti di libertà - e credo che nessuno in questa assemblea voglia negare questo fondamento- e sui diritti del lavoro. questa è la parte costituzionalmente nuova del nostro progetto. si potrà obbiettare che viene dato valore costituzionale non solo ai diritti di libertà , ma anche ai diritti del lavoro. ma è appunto questo scopo che abbiamo voluto raggiungere . questa è la parte viva, nuova, fresca, socialmente avanzata, della costituzione. noi abbiamo oggettivato il significato del lavoro nella vita politica, economica e sociale dell'italia democratica. parlando di diritti del lavoro diamo a questo concetto un valore istituzionale , che non è dato per esempio quando parlassimo di una repubblica democratica di lavoratori. all'articolo 1 pr, cioè , con questa specificazione noi, in un certo senso, anticipiamo e riassumiamo tutti i diritti fondamentali che si trovano sparsi in altri titoli del progetto. abbiamo rapporti civili, etico-sociali, economici, ecc. , ma quando noi parliamo di diritti di libertà e del lavoro, fissiamo la costituzione su due termini estremamente precisi. definendo come noi vogliamo definire la repubblica democratica, riassumiamo nella definizione i tratti più caratteristici della costituzione. del resto, una definizione è dire in brevissime parole quella che è la sostanza di una trattazione, in questo caso quella che è la struttura stessa della costituzione. noi diciamo diritti di libertà e del lavoro ed anticipiamo istituti e diritti che sono specificati in molti articoli e parti della costituzione. definiamo la repubblica, fissando istituzionalmente e costituzionalmente i due concetti fondamentali che ne sono a base. ritornando su un concetto che ho enunciato nella discussione sulle elezioni in sicilia, osservo che la costituzione è una costruzione architettonica che deve prescindere, in certo senso, dall'equilibrio contingente delle forze politiche e proiettarsi nel futuro. ora, il fatto che diciamo che la repubblica democratica italiana è fondata sui diritti di libertà e di lavoro ha lo scopo di fissare questa costruzione non solo rispetto all'equilibrio politico attuale, ma rispetto allo svolgimento futuro e ciò allo scopo di dare un senso di stabilità e di continuità , di sicurezza e di obiettività alla nostra costituzione. sono questi i motivi che ci hanno indotto alla presentazione dell'emendamento e che ci suggeriscono di richiamare su esso l'attenzione dei colleghi. ( approvazioni) .
