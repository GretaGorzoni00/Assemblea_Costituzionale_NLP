riprendiamo il nostro esame dei problemi che dobbiamo affrontare. si è conclusa la discussione generale sul progetto di costituzione e ci sono accennate le linee di orientamento che si dovranno seguire. prima di passare all'esame del contenuto concreto della costituzione, bisognerebbe procedere ad una discussione generale su ogni titolo. la parte prima del progetto è però preceduta dalle disposizioni generali che comprendono sette articoli non legati fra loro da un nesso organico e sistematico. ora, se cominciassimo una discussione generale su queste disposizioni generali, molto probabilmente essa non avrebbe quella unicità e quella organicità che invece noi desideriamo che abbia, appunto perchè gli iscritti a parlare si soffermeranno sull'uno o sull'altro degli articoli, determinando una certa confusione di concetti. penso, quindi, che sia opportuno procedere alla discussione delle disposizioni generali in modo che gli oratori trattino le materie più affini contenute nei sette articoli. per questo ho pregato gli onorevoli colleghi che si sono iscritti a parlare di volermi indicare su quale articolo e su quale tema si sarebbero soffermati. se questo criterio fosse accolto, si potrebbe dividere la materia in due gruppi. il primo comprenderebbe l'articolo 1 pr, che definisce la repubblica; l'articolo 6 pr, che afferma la tutela di principi inviolabili relativi alla persona, alla giustizia fra gli uomini; l'articolo 7 pr che afferma l'eguaglianza dei cittadini di fronte alla legge. il secondo gruppo comprenderebbe l'articolo 3 pr, l'articolo 4 pr e l'articolo 5 pr che sono stati trattati in forma coordinata in seno alla prima sottocommissione e che alcuni colleghi mi hanno fatto presente che sarebbe opportuno tenere uniti anche in questa discussione. personalmente, credo che l'articolo 4 pr potrebbe stare a sè , e difatti alcuni colleghi iscrivendosi a parlare hanno indicato come tema di trattazione appunto l'articolo 4 pr, tuttavia penso che si possa accogliere l'invito che mi è stato rivolto. resta l'articolo 2 pr relativo alla bandiera che, senza dubbio, fa parte a sè e sul quale sono stati presentati emendamenti, ma che forse non formerà oggetto di larga discussione. mi sembra evidente che anche in questo raggruppamento di articoli vale il criterio di larga comprensione che abbiamo già accettato per la discussione generale, in cui talvolta problemi specifici sono stati profondamente trattati. è chiaro che, dopo la discussione del tema generale che lega i gruppi di articoli, si passerà all'esame di ogni singolo articolo, e in quel momento saranno presi in considerazione gli emendamenti.
