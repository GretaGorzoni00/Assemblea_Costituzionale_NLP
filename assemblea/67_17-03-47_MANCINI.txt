dato il mio alto numero di iscrizione, non speravo di parlare oggi; ma sono costretto a tenere la tribuna per l'assenza di tanti colleghi, i quali- purtroppo- sono decaduti dal diritto di parlare in questa assemblea sull'argomento all'ordine del giorno. confesso lealmente che, parlare dopo tanta oratoria e tanta dottrina, è davvero cosa assai imbarazzante. spero di vincere il disagio cattivandomi la benevolenza dell'assemblea con la brevità e con la rinunzia, senza rimpianto, a citazioni storiche o dottrinarie. già basterebbe scorrere i resoconti del parlamento subalpino per avere la disinvolta possibilità di infarcire il discorso di virtuosità erudite. dirò la mia opinione, senza pretese e senza intolleranze, con grande sincerità , nella speranza e nell'augurio che venga accolta con la stessa serenità con la quale io la formulo. mi consenta, onorevole presidente, mi consentano, onorevoli colleghi, che, prima di esporre il mio punto di vista, formuli due premesse, una dei rapporti dell'assemblea e l'altra nei rapporti della commissione dei settantacinque. nei rapporti dell'assemblea: questo dibattito, diciamolo con sodisfazione, ne ha rialzato il tono ed il prestigio che, purtroppo, per vicende varie, era stato attenuato e qualche volta compromesso. dirò di più : il paese ha superato quell'apatia, che lo rendeva estraneo ai nostri lavori e si interessa ora di questi dibattiti con fervido sentimento di adesione, perchè sente e pensa che l'assemblea diventa davvero la costituente d'italia. la quale lavora con intelletto d'amore, a formulare quella costituzione, che sarà la guida della repubblica democratica italiana. l'altra premessa riguarda la commissione dei settantacinque, alla quale ho anch'io l'altro ambito onore di appartenere. non è nostra colpa se non ebbimo la lusinga di vedere fra di noi gli onorevoli nitti, orlando, benedetto croce, impareggiabili nell'arte dello scrivere che potrebbero apprestarci, anche oggi, come un giorno ferdinando martini apprestò la sua eleganza stilistica nei riguardi di un codice, che seppe risciacquare nell'arno. fummo presieduti in modo impareggiabile dall'onorevole ruini e ci dividemmo in tre sottocommissioni, una presieduta da un comunista, l'attuale presidente dell'assemblea, l'altra da un socialista, l'onorevole ghidini, e la terza dall'onorevole tupini, democratico cristiano. non avevamo dinanzi a noi che il vuoto. diciamolo apertamente: la francia aveva nel suo attivo tredici costituzioni, come abbiamo appreso dall'onorevole nitti; ma, più di siffatte costituzioni, aveva nel suo passato una filosofia, una tradizione, una rivoluzione. noi avevamo soltanto quel codice albertino, che venne elargito ai sudditi del piemonte e fu esteso alle altre provincie d'italia, man mano che esse, attraverso quella menzogna, che si chiamò il plebiscito, venivano annesse al regno d'italia. avevamo però una fede, una grande fede, quella di dare al paese un progetto di costituzione, per cui potemmo vincere tutte le prevenzioni della passione di parte e trovare nella discordia la concordia. e ci affiatammo in tal modo, parlo della prima sottocommissione, della quale facevo parte, che ci lasciammo tutti con un pegno di stima, di affetto, di amicizia, che non si oblia. naturalmente, non presumiamo di aver creato un capolavoro; abbiamo fatto del nostro meglio. valgaci il grande amore e il lungo studio. sta a voi, soltanto a voi, rendere questo nostro progetto perfetto, eliminarne le parti inutili, correggerlo, epurarlo, farne un'opera che sia degna di questa nuova italia. siete voi, soltanto, i nostri correttori; da voi aspettiamo le modifiche opportune e i suggerimenti del caso, onde questo progetto sia davvero una costituzione degna del popolo italiano. comunque, vorrei dire che tale lavoro non è poi tanto brutto come lo si dipinge; giacchè vi sono in esso alcune norme così elette, dal punto di vista giuridico, etico e sociale, da metterlo in condizioni vantaggiose nei confronti di altre costituzioni. ciò premesso, intendo limitare il mio dire all'esame dei 7 articoli, che vanno sotto il titolo disposizioni generali. farò l'esegesi di siffatti articoli per dedurne tre obiezioni: una in ordine al titolo da sostituire a quello di disposizioni generali; un'altra riguardante il nome di battesimo di questa nostra repubblica; una terza interessante questo così bestemmiato e pianto articolo 7 pr. questa mia esegesi avrà il merito della novità ; poichè non seguirò l'esempio che mi è venuto dai precedenti oratori. non riguarderò quindi gli articoli singolarmente, fermandomi alla proprietà delle parole ed al valore lessicale delle espressioni. riguarderò le disposizioni nel loro complesso, come un tutto organico, per sorprenderne quello spirito, che informa ed illumina tutto il resto del progetto; per illustrare quelle norme, che rappresentano i caposaldi di questa costituzione; poichè soltanto da esse trarrò gli argomenti principali delle mie conclusioni. la prima norma è informata ad un senso di umanità e di giustizia straordinario, un senso di umanità e di giustizia, che troviamo concretizzato nelle disposizioni di quei tali articoli, che apparentemente sembrano essere più adatti per codici particolari, come han sostenuto alcuni oratori, che si sono fermati soltanto alla parola, trascurando lo spirito della norma. un senso di umanità e di giustizia per cui si abolisce per sempre la pena di morte, si umanizza la pena ed il trattamento dei detenuti e si rivendica intero il diritto dei figli naturali. molte fiate già piansero i figli per colpe dei padri. ma vi è di più . questo senso di giustizia arriva fino al punto di condannare la guerra. in proposito ho ascoltato il compagno onorevole treves che, poco fa, notomizzava sottolizzando l'articolo 4 pr, così preciso nella forma e nella sostanza. l'articolo in parola deve essere riguardato in se stesso, nei rapporti delle altre costituzioni ed in quello internazionale. esso dichiara la guerra al regno della guerra; perchè non solo rinunzia alla guerra di conquista, ma, nello stesso tempo, auspica qualche cosa di meglio; un'organizzazione internazionale, che assicuri la pace e la giustizia fra i popoli. su tali parole io richiamo tutta l'attenzione dell'assemblea e specialmente quella di coloro, i quali si sono fermati soltanto alle prime frasi dell'articolo trascurando quelle, che esprimono il vero ed intimo concetto di coloro, che hanno compilato l'articolo. la giustizia tra tutti i popoli uccide per sempre la guerra; perchè quando, nel nuovo ciclo storico internazionale, la classe operaia diventerà la protagonista della storia, l'arco celeste della pace si profilerà sugli orizzonti di quei tali confini scellerati di cui cantava nell'inno dei lavoratori un uomo, il cui spirito è sempre presente in questa aula. come si vede è un'esigenza dell'umanità intera, che si è consacrata in questo articolo, della umanità insanguinata, e anelante alla pace fra le genti. un secondo principio si è affermato in questi sette articoli: quello della sovranità popolare. dobbiamo intenderci sulla parola sovranità e sulla parola popolo. si tratta di due parole, che si sorprendono sulle labbra di tutti, come si sorprende sulle labbra di tutti la parola coscienza, mentre tanta gente volta spesso le spalle alla medesima. la parola sovranità in se stessa e nei rapporti dell'odierna vita reale racchiude un concetto di potenza. il popolo oggi è il solo sovrano rispettato e temuto. ed a buon diritto, perchè da solo si è conquistato il potere. il popolo ha tolto agli usurpatori, cioè alla monarchia dei sabaudi e a palazzo venezia, dove avea asilo la tirannia, la sovranità e l'ha fatta sua. sovranità significa potere. onde si dice bene quando si scrive, come si è scritto: il potere emana dal popolo, cioè appartiene al popolo. questo potere, nella nostra costituzione, reclama due requisiti: un limite nelle forme della costituzione e della legge; ed una sostanza concreta. infatti il popolo lo esercita partecipando effettivamente all'organizzazione economica, sociale e politica del suo paese. per noi popolo non vuol dire agglomerato indistinto e indifferenziato di gente povera o di gente da nulla. popolo significa classe, qualificata dal lavoro, dal lavoro che solleva tutto il popolo e lo fa diventare l'artefice insonne del proprio destino. la vecchia classe dirigente italiana storicamente è decaduta insieme con il fascismo, perchè essa creò il fascismo, lo portò al governo e ve lo mantenne per 20 anni fino alla disfatta. onde oggi non ha più il diritto di rimanere al suo posto; ma il dovere indiscutibile di lasciare libero il passo alle nuove energie del lavoro, che si avanzano impavide per assumere la direzione dello stato. se volessi ricordare e parafrasare un noto e storico motto di un abate francese, direi che il quarto stato è niente. ma sarà tutto domani con la partecipazione effettiva alla organizzazione politica, sociale ed economica dello stato. sottolineo la parola effettiva. il terzo principio, affermato in queste disposizioni generali, è quello dell'eguaglianza. eguaglianza non dal punto di vista formale, legista, per cui nelle aule giudiziarie si legge il tabellino con la siglia: la legge è uguale per tutti; ma nel senso di una eguaglianza sostanziale, reale di tutti i cittadini. i quali sono uguali di fronte alla legge, non solo; ma di fronte all'ordine economico e sociale, che annulla ogni privilegio di nascita e di ricchezza. in altri termini, un'eguaglianza ed una libertà , che non possono essere turbate dallo sfruttamento dell'uomo sull'uomo. onde la bellezza di quell'imperativo, per cui la repubblica assume l'obbligo di intervenire per eliminare tutti gli ostacoli di ordine economico e sociale, che limitano la libertà , e l'eguaglianza fra i cittadini o impediscono lo sviluppo della personalità umana. il quarto principio ha importanza superiore agli altri tre. esso ha due termini: il diritto al lavoro, ed il dovere del lavoro. non si è compreso e non si comprende l'importanza di questa enunciazione. si è parlato del lavoro, gli sono stati resi tutti gli omaggi e lanciati tutti i fiori, ma si sono ad arte dimenticati i lavoratori. l'onorevole condorelli, nel suo dotto discorso dell'altro ieri, ha affermato che il lavoro è la forza d'italia, che esso è la base dell'economia italiana, che egli vive di lavoro, che il patrimonio della sua famiglia è frutto di lavoro. ma ha taciuto di chi stenta la vita alla ricerca di lavoro è di chi ozia nell'opulenza della vita. quando lor signori si oppongono alla nostra definizione è perchè prevale quella sensibilità di rango, che li tiene lontani da coloro che hanno le mani callose, le vesti a brandelli, e le carni con le stimmate degli agguati e delle insidie padronali. si vede nel lavoratore: la classe. ebbene si erra quando alcuni si ostinano nella nomenclatura di cittadino e dei relativi diritti di esso. la rivoluzione francese affermò i diritti del cittadino. la rivoluzione russa ha affermato i diritti del produttore. la costituzione italiana riconosce i diritti del lavoratore. prima lavoratore e poi cittadino. è lo spirito di giano de la bella, che ritorna. il pio ed austero giano de la bella, che il baron trasse a pettinare il lino. questo principio nuovo, che considera il lavoro umano non più come merce, che si scambia e che subisce le oscillazioni della richiesta e dell'offerta, ma come il più alto dei valori nella scala sociale ed il solo nella società odierna. da queste premesse, onorevoli colleghi, discendono tre conseguenze: la prima inficia il nome di disposizioni generali. non si può intitolare questo capitolo disposizioni generali. la parola disposizione sa troppo di codice, e la costituzione non è un codice. tutti i tecnici giuridici si mettano l'anima in pace. questa costituzione è la legge delle leggi, è la legge fondamentale, e basilare, che supera tutte le leggi. è una norma, cioè una comandamento. in quanto nella norma è compreso il principio e la disposizione, il diritto e la morale, il presente e l'avvenire. credo perciò che questo capitolo debba essere intitolato: norme generali, e la repubblica definita: repubblica di lavoratori. io non capisco perchè tutti gli oppositori, che pur così eloquentemente hanno esaltato il lavoro, si sono poi tanto preoccupati di questa specificazione. sospetto che si spaventino del significato politico del nome. orbene, se essi davvero sentono nel profondo dell'animo la bellezza umana del lavoro, non dovrebbero spaventarsi nemmeno del suo significato politico. anzi, questa italia, la cui economia si basa sul lavoro, questa grande proletaria, che non ha avuto e non ha altra forza se non quella delle braccia dei suoi figli e dell'intelletto dei suoi geni, che da melchiorre gioia ad alessandro volta crearono la civiltà nel mondo, quando finalmente può sciegliersi liberamente una costituzione ed un regime di popolo non può battezzarlo che con il nome che le viene dal passato, che le impone l'avvenire: quello di chi la onora e l'ha sempre onorata: il lavoratore. ma dalle mie premesse discende una incongruenza, ed un contrasto: la presenza nella costituzione dell'articolo 7 pr. ho il dovere di fare una dichiarazione: io non sono un intollerante. non sono venuto al socialismo nè attraverso la criminologia di ferri, nè attraverso l'asino di podrecca: sono venuto al socialismo per un impulso di bene ratificato da una cultura marxista, che con lo studio e le sofferenze è diventata una fede. io credo perciò che la mia opinione è quella di un uomo sereno, al di sopra di qualsiasi prevezione, di un uomo che ricerca soltanto la verità , guardando i fatti e le cose dal punto di vista obiettivo. l'articolo 7 pr riporta sulla ribalta della vita politica italiana la vecchia questione dei rapporti fra lo stato e la chiesa. io vorrei che ognuno di noi si facesse un esame di coscienza, tranquillamente, senza passione di parte e senza desiderio di prevalenza o di imposizione. e vorrei che questo esame lo estendesse al paese, al popolo, alle proprie masse. diciamocelo senza sottintesi e senza lenocini: è una questione superata. stato e chiesa: stato laico, stato confessionale, non hanno più risonanza. sono differenziazioni dei nostri nonni, nei tempi del parlamento subalpino. sono questioni superate per la semplice ragione che ognuno di noi sente di rimanere fermo e risoluto nella propria posizione, senza rischio, senza pericolo e senza interferenze con le posizioni avversarie. da più tempo ci rispettiamo reciprocamente su tali posizioni ed il paese ha preso atto del siffatto rispetto ed è passato all'ordine del giorno. e l'ordine del giorno delle nostre masse ci fa sapere che sono ben altre le questioni, che tengono acceso e vigile l'animo dei lavoratori. il roveto non è più ardente. è spento, onorevole marchesi. che volete che il popolo si interessi dei patti lateranensi, che non conosce e che dovrebbe tenere soltanto in gran dispetto, perchè firmati da mussoloni io li ho letti soltanto quando si discusse la questione dinanzi alla prima sottocommissione. pensate sul serio che nel momento in cui tante doglianze e tante necessità rendono difficile la vita, possa il popolo affamato e disoccupato interessarsi dei patti lateranensi? e allora per quale ragione nella nostra costituzione, così attesa ed invocata, dovremmo riferirci a simili patti, dai quali, nel momento della stipula, tutto il popolo rimase assente per volere del tiranno, che da essi ripetette un nuovo anelito di vita? ( interruzione presidente terracini. onorevole mancini, permetta che le rammenti che il tempo è passato. ) sto per finire, onorevole presidente. mi permetta però di osservare che essendo stato il solo fra trentadue colleghi che ha accettato l'invito di parlare, avrei diritto a qualche benevolenza, almeno di tempo. ( interruzione tonello. gli altri hanno parlato un'ora; vada avanti ) ( interruzione presidente. se lei permette, onorevole tonello, le discussioni le dirigo io) . dono dunque riferimenti che servono soltanto ad imprimere alla costituzione il crisma di un partito. comunque io non saprei, nè potrei spiegarmi come possa conciliarsi il principio dell'eguaglianza del cittadino e della sovranità popolare con il contenuto politico, etico, giuridico dei patti lateranensi. io non sottilizzo fra ordine e ordinamento, dico soltanto che stato e chiesa sono due ordinamenti giuridici sovrani ed indipendenti nella loro sfera giurisdizionale e territoriale. libera chiesa nello stato sovrano. prima di finire, mi preme però notare: che nella costituzione lo stato italiano non aveva bisogno di affermare la sua sovranità e la sua indipendenza. lo stato italiano è espressione diretta del potere sovrano del popolo. è lo stato di fatto che diventa stato di diritto. onde la sua sovranità e la sua indipendenza sono attributi sacri ed inviolabili. sono presupposti, che non debbono essere formulati, perchè senza di essi non si comprende la stessa costituzione. sono cose più evidenti, verità così semplici, che balzano agli occhi di ognuno. ma il richiamo è avvenuto per ben altra ragione. per rilevare la sovranità e l'indipendenza della chiesa e metterla sullo stesso piano della sovranità ed indipendenza dello stato. orbene, lo stato può riconoscere l'indipendenza della chiesa; ma non può riconoscere la sua sovranità quando si muove nella stessa giurisdizione territoriale. la chiesa fuori del nostro territorio è un ordinamento sovrano come sono sovrani tutti gli stati esteri ed essa è uno stato estero; perchè possiede il suo territorio, pur se ristretto e simbolico, ed i suoi ambasciatori, cioè i suoi nunzi. l'onorevole condorelli ammoniva pur lui cha la questione era superata. ma errava quando soggiungeva che dal punto di vista sostanziale lo stato è separato dalla chiesa, mentre dal punto di vista formale lo stato concorda con la chiesa. lo stato è sovrano e indipendente nella sua giurisdizione territoriale e non può concordare con nessuno; perchè in politica la forma plasma la sostanza. tirando le somme: io ho ascoltato con viva attenzione gli oppositori della nostra tesi e posso riassumere le loro posizioni in due punti: quieta non movere, cioè non turbare la pace religiosa conquistata dal popolo italiano. secondo: raggiungere l'unità del popolo italiano per seguire l'onorevole giordani. l'onorevole tupini, nel suo bel discorso, ha parlato di quieta non movere. io noto che in questa assemblea l'onorevole tupini mi è parso diverso da come si mostrò quale presidente della prima sottocommissione. ( interruzione tupini. sono stato sempre coerente; e di una coerenza politica. ) io sono amico e non da oggi dell'onorevole tupini; ma il mio amico quale presidente della prima sottocommissione diede prova di saggezza, di tolleranza, di obiettività . è stato sempre quello che ha saputo avvicinare le opposte tendenze e trovare la parola più suggestiva per vincere le resistenze. qui, allorchè egli ha parlato, ha mutato voce, atteggiamento, volto. mi è sembrato un uomo, che voleva imporre il crisma pontificio alla costituzione. sarei assai lieto se mi fossi sbagliato. siamo noi dunque che abbiamo turbato questa atmosfera tranquilla? non l'avete increspata voi? sei stato tu, amico tupini, che sei andato oltre. hai predicato bene, ma hai razzolato male, perchè hai sommosso le acque immote di questa tolleranza reciproca. noi resistiamo al vostro atteggiamento. intanto esiste l'anticlericalismo in quanto esiste il clericalismo. ma non voglio pronunciare queste parole. esse debbono essere cancellate per sempre. io dico invece che in tanto esiste l'antitesi rappresentata  da noi, in quanto esiste la tesi sostenuta ed imposta da voi. è la reazione alla vostra tesi, che provoca le nostre resistenze. dirò di più , noi siamo di una rassegnazione e di una tolleranza esagerate che vi dovrebbero essere di sprone e di esempio per uscir fuor dal pelago alla riva. in ogni modo vorrei farvi osservare che, se voi vinceste con un piccolo scarto di voti, la vostra vittoria sarebbe peggio di una sconfitta; specie dal punto di vista internazionale. voi mi comprendete. si parla poi di lacerazione religiosa in italia. ma io non ho vista mai turbata la pace religiosa, neppure nei tempi in cui fiorivano le associazioni del libero pensiero. neanche allora ci fu una vera e propria lacerazione religiosa. c'era qualche increspatura sulle acque trasparenti e niente più . il popolo italiano ha saputo dare al suo sentimento religioso la saggezza luminosa della sua tradizione e della sua coscienza democratica. la pace religiosa potrebbe turbarsi con queste vostre intolleranze e queste lunghe discussioni. fortunatamente il popolo non vi presta orecchio; perchè ha una volontà orientata verso altre mete. mentre la esasperazione intellettualistica danno bisanzio, non roma. allarmava l'onorevole giordani l'altro ieri: l'unità del popolo italiano corre pericolo. ma, l'unità del popolo italiano è rappresentata forse da questi ignorati patti lateranensi? rispondo subito con lo stesso argomento dell'onorevole giordani. egli si rivolse all'assemblea dicendo: voi vi sbagliate quando credete che la chiesa siano i cardinali, i vescovi, i preti: niente di tutti questi. la chiesa è la coscienza del credente, è l'io del credente. ne pigliamo atto e gli osserviamo: tutto ciò è vero nel campo della spiritualità , che nessuno vi tocca, perchè vi abbiamo dato prove indubbie di rispettarlo. ma se dal campo spirituale, si passa al campo dell'azione cattolica la chiesa si trasforma in strumento di politica e la religione diventa tirannia spirituale  più pericolosa di quella politica. la democrazia è contro tutte le dittature: dalla sprituale e religiosa alla politica. permettetemi, onorevoli oppositori, che io vi dica che non v'è cuore senza fede, non vi è intelletto senza un'alta esigenza spirituale. voi avete il vostro martirologio; noi abbiamo il nostro. voi avete una fede, onorevole tupini, che ha l'ardire di squarciare i misteri augusti dell'al di là ; noi abbiamo una fede che ci dà la forza di vincere le ingiustizie e le miserie dell'al di qua. ma le nostre fedi non sono in antitesi, si completano, si integrano. vanno oltre, si superano in una sola fede, una fede grande come il nostro dolore, una fede splendente come la nostra tradizione: la fede nel riscatto dell'italia repubblicana. ( applausi a sinistra- congratulazioni) .
