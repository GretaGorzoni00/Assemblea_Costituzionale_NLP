signor presidente, onorevoli colleghe e colleghi, io ho seguito con attenzione e con ammirazione, così come credo abbiate fatto anche voi, i discorsi degli oratori che mi hanno preceduto ed ho, come voi, sommamente ammirato la mostra di dottrina, di abilità , di acutezza, che ci è stata data; ma, nel fondo dell'animo, mi è rimasta l'impressione che qualcosa sia mancato. ho notato che, nel corso di questi discorsi, vi è stata soprattutto una deficienza: si è avuta cioè l'impressione di un certo disorientamento diffuso sul giudizio che deve essere dato su questo progetto. taluni hanno confrontato il progetto a certi loro schemi astratti, a certi loro ideali giuridici; altri lo hanno misurato da un punto di vista di partito o da un punto di vista particolare ideologico o filosofico; altri ancora hanno comparato il progetto a costituzioni di altri paesi, che rispondono a situazioni lontane e diverse dalla nostra. certo, se anche noi dovessimo usare questo metro, se ci ponessimo dal punto di vista della parte più avanzata del popolo italiano, di quella parte che ha condotto con prospettive più avanzate e più progressive la guerra di liberazione ed è stata all'avanguardia del movimento per la costituente e per la repubblica, certo, se anche noi ci ponessimo da un punto di vista ristretto di classe o di partito, penso che anche il nostro giudizio sul progetto di costituzione potrebbe essere negativo. ma quale valore avrebbe siffatto tipo di giudizio? io penso che non avrebbe alcun valore, perchè si fonderebbe su concezioni astratte o su situazioni diverse da quella del nostro paese. per poter dare invece un giudizio giusto, noi dobbiamo partire da istanze concrete, da esigenze che sorgono dalla realtà italiana, e dobbiamo vedere come il progetto traduca queste esigenze . quali sono le istanze cui noi dobbiamo riferire questo progetto di costituzione? noi tutti lo sappiamo: sono le istanze che sorgono dalla lotta che tutto il nostro popolo ha condotto contro il fascismo; sono le istanze che sorgono dalla somma di sacrifici, di pene, di dolori, che si è abbattuta, e non per sua colpa, sopra il popolo italiano. ma se noi ci eleviamo ad una consapevolezza più alta dei nostri compiti, io penso che dobbiamo tener conto di altre istanze, e delle più remote, e di quelle che sorgono dalle lontane fatali giornate in cui ebbe i suoi albori il nostro primo risorgimento, dalle giornate di milano, di genova, di torino, di roma repubblicana. dovremo tener conto delle istanze che ci vengono dalle generazioni sacrificate durante il risorgimento, dalla serie di intelligenze pensose, di animi operosi, che hanno creato, edificato lentamente l'unità italiana, ed hanno visto sempre i loro ideali e le loro aspirazioni negati e delusi dal prevalere delle forze ritardatrici che operavano nella vita politica del paese. questa corrente di idee, di propositi, di aspirazioni ha trovato nell'italia unificata una sua continuità nei movimenti politici popolari, nelle grandi forze unitarie che si sono richiamate agli ideali repubblicani, ai principi ispiratori della dottrina cattolica, ai nuovi principi del socialismo. tutto un secolo di lotte contro lo stesso nemico noi abbiamo alle nostre spalle: di lotte contro i gruppi che hanno monopolizzato in italia il potere economico e che se ne sono fatto uno strumento di dominio politico; di lotte contro la monarchia e contro la classe dirigente politica, che hanno sempre e costantemente soffocato le aspirazioni del nostro popolo ad un rinnovamento intimo e profondo della struttura economica, politica e sociale del paese. ma certo, è in questo ultimo volgere di lustri che si è aperta la più grave e decisiva contradizione nel corpo vivo e nella struttura della nostra società nazionale, quando i gruppi dirigenti, quelli che si erano fatti portatori delle idee liberali, assertori della libertà economica e politica; quando questi gruppi dirigenti sono stati costretti dalla forza degli eventi, dalla paura degli eventi, a negare i principi stessi e i fondamenti del loro regime; a negare questi ideali per i quali si erano battuti e per i quali avevano condotto a battersi gran parte del popolo italiano. nella contradizione estrema del regime liberale il popolo italiano ha purtroppo esperimentato la sua stessa rovina. ha compreso questa esperienza il popolo italiano? io credo di sì ; io credo che l'abbia compresa. leggevo ieri un articolo di benedetto croce, nel quale si ricorda che un poeta del risorgimento italiano affermava in certi suoi versi che i tempi volgevano in meglio, visto che per ogni brigante che moriva nasceva un liberale. croce constata che i tempi sono radicalmente mutati da allora: i liberali si estinguono e nasce gente nuova e diversa. io non credo che sia offensivo per noi, per noi che nasciamo, amici dei grandi partiti di massa, l'esser chiamati briganti. è un prezzo; è il prezzo con cui si paga talvolta nella storia il privilegio di essere in molti e di rappresentare l'avvenire. e anche i liberali, ai loro tempi, a quei tempi, a quei tempi, venivano chiamati briganti dai conservatori di allora. sta di fatto che il popolo italiano ha compreso, e ben compreso, le cause profonde della rovina del nostro paese, della sconfitta e della servitù . oggi, uscito da queste terribili prove, che cosa vuole il popolo italiano? che cosa chiede a noi? il popolo italiano oggi vuole due cose: vuole ricostruire la propria patria e vuole attuare nella democrazia i propri ideali di giustizia. questo è quanto oggi il popolo italiano vuole; e ha dimostrato di volerlo, quando il 2 giugno, chiamato alle urne, con espressione diretta della sua volontà, ha instaurato la repubblica in italia. è il primo passo sulla strada del rinnovamento; su questa strada noi oggi dobbiamo camminare. la repubblica, giustamente diceva ieri l'onorevole calamandrei, è una forma definitiva di regime. la decisione sulla forma repubblicana è sottratta alla nostra competenza di costituenti, perchè il popolo stesso si è espresso su questo punto e ha dichiarato la sua volontà . a noi, altro spetta. a noi spetta fare in modo che questo regime sia un regime democratico, conseguente, sia un regime, cioè , progressivo, orientato verso forme nuove, deciso ad elevare il popolo dalle sue miserie, un regime pacifico che si inserisca nella comunità dei popoli liberi con volontà di pace e di collaborazione. e per poter essere quello che noi vogliamo, questo regime deve essere fondato su due principi fondamentali: sulla sovranità popolare e sulla posizione preminente del lavoro. deve essere un regime orientato: non l'ho affermato a caso, onorevole lucifero. ieri lei diceva che dobbiamo creare un regime afascista. io credo che questo non sia l'orientamento che il popolo italiano ci indica. per chi pensa che il regime fascista sia stato soltanto una specie di crisi di crescenza, una malattia infantile o giovanile del popolo italiano, per questi il fascismo potrà essere qualche cosa di facilmente dimenticabile. per chi nel fascismo vede l'espressione di una contraddizione finale di tutto un regime, che ha almeno un secolo di storia in italia, per chi nel fascismo ha visto e vede la rovina del nostro paese, io credo non si possa parlare di costituzione afascista, si deve parlare di costituzione antifascista. in questo senso, tenendo conto di queste istanze, noi dobbiamo quindi giudicare il progetto che ci è offerto. risponde esso alla volontà del popolo? traduce queste esigenze storiche ed in quale misura le traduce ? queste sono le domande cui dobbiamo dare una risposta, e io credo che, in questo senso, noi possiamo salutare con soddisfazione l'affermazione solenne dei diritti civili e politici del cittadino, che troviamo in testa a questo progetto: l'affermazione della libertà personale, della inviolabilità del domicilio, della inviolabilità di corrispondenza, della libertà di stampa, di azione in giudizio. libertà tutte che importa riaffermare soltanto in quanto sono state negate, soltanto in quanto noi siamo chiamati a fare una costituzione dopo il fascismo, dopo la tirannide, soltanto in quanto noi ci troviamo a dovere polemizzare con tutto un regime e con tutto un sistema. in questo senso l'affermazione di queste libertà ha oggi un valore ed un significato. ma io credo che a nulla servirebbe questa condanna del passato. questa affermazione di diritti e di libertà credo si ridurrebbe a qualcosa di dottrinario e di vuoto se noi non ci proponessimo, attraverso la costituzione, di distruggere le condizioni attraverso le quali il fascismo si è affermato ed ha potuto negare le libertà dei cittadini; se noi non ci proponessimo di consolidare nel nostro paese uno schieramento di forze che sia interessato alla democrazia, se noi non ci proponessimo, cioè , da un lato di abbattere i nemici della democrazia, di restringere il potere dei gruppi privilegiati che vogliono sacrificare e distruggere le nostre libertà , e dall'altro di rafforzare il blocco popolare, di dare al popolo la strada aperta verso l'avvenire. se non facessimo questo, io penso che inutilmente le tavole della costituzione potrebbero riaffermare le libertà dei cittadini ed i principi fondamentali della democrazia. noi siamo chiamati quindi ad un compito nuovo, che consiste nell'introdurre principi e diritti nuovi nella costituzione italiana, e nel prevedere le forme e i metodi attraverso i quali il legislatore di domani potrà dare pratica attuazione a questi principi, potrà concretare questi diritti. in questo senso, all'articolo 7 pr della costituzione va affermato che è ufficio della repubblica rimuovere gli ostacoli d'ordine economico e sociale che limitano di fatto la libertà e la eguaglianza degli individui e impediscono il completo sviluppo della persona umana. in questo senso è affermato, cioè che lo stato non deve limitarsi ad un riconoscimento formale delle libertà e dei diritti del cittadino, ma deve intervenire nella vita sociale, economica e politica per rendere effettivo il godimento di questi diritti. così lo stato interverrà a tutelare la famiglia, ad assicurarle le condizioni minime di esistenza; così lo stato interverrà ad assicurare ad ogni cittadino, che abbia capacità e merito, l'insegnamento scolastico. ma vi è una parte più importante e più discussa fra questi diritti nuovi che noi dobbiamo affermare nella nuova costituzione, ed è quella che concerne il diritto del lavoro; il diritto al lavoro appunto, il diritto ad una retribuzione adeguata, il diritto al riposo, all'assistenza, all'assicurazione; diritti che per la prima volta si trovano affermati in un documento costituzionale italiano, e non soltanto italiano. la libertà delle organizzazioni sindacali, il riconoscimento della loro personalità giuridica, la validità dei contratti collettivi, il diritto di sciopero: questo è il contenuto della parte che concerne i diritti dei cittadini in ordini ai rapporti economici. che valore hanno queste affermazioni? molti hanno osservato che affermazioni di questo genere, nella situazione presente del nostro paese, non possono avere altro che un vago valore programmatico. taluno ha obiettato che da molte parti e da uomini che hanno avuto esperienza di costituzioni moderne si è osservato che le costituzioni non sono programmi e che non conviene quindi introdurre nelle costituzioni elementi programmatici che le facciano deviare dalla loro natura e dalla loro funzione normale. ma io penso, onorevole bozzi e onorevole calamandrei, che non si tratti di elementi puramente ideali e vagamente programmatici che noi inseriamo nella nuova costituzione italiana. io credo che non siano dei principi e delle affermazioni che si possano affidare ad un preambolo , onorevole mastrojanni, per rinviarle ad una lontana attuazione, quando le condizioni del nostro paese saranno mature. credo non si tratti di questo, ma che si tratti di ben altro. l'affermazione di questi diritti oggi nella carta costituzionale italiana ha, per le masse lavoratrici d'italia, un valore preciso. nel corpo della costituzione italiana questa parte oggi costituisce un documento a sè : la carta dei lavoratori italiani, onorevoli colleghi. io so che qualcuno potrà ironizzare sul fatto che io non usi la denominazione carta del lavoro; qualcuno potrà ironizzare su questo, ma io non ho alcuna esitazione ad usare un termine mistificato dal fascismo, ed usarlo nel suo significato vero e nella sua reale portata, oggi che la democrazia italiana si trova in grado di affermare la libertà dei lavoratori e di riconoscere i diritti del lavoro in una carta costituzionale. quale valore ha questa carta, che significato, che portata può avere oggi nel corpo della costituzione italiana introdurre una carta che riguardi i lavoratori, che concerna i loro diritti? molti hanno parlato di compromesso, ed hanno detto che si tratta soltanto di tendenze diverse tra diversi partiti che son dovuti giungere ad un punto medio, ad una soluzione che riscuotesse il consenso di una maggioranza. questo è vero, ma non è un fatto negativo; è una fatto altamente positivo. se oggi questi principi, queste affermazioni hanno un valore ed hanno un significato nella nostra carta costituzionale, è in quanto dietro di essi vi è un patto fra forze sociali e politiche che si impegnano, nel corso della vita del nostro paese, a realizzare questi principi, a rendere effettivi questi diritti. in questo senso è possibile l'affermazione di diritti e di principi che non possono trovare immediata garanzia, nel senso che non si tratta soltanto di speranze - come l'onorevole tupini ha voluto benevolmente dire- ma di impegni, di impegni che sono stati assunti da grandi partiti di massa , allorquando si sono presentati alle masse elettorali, allorquando hanno detto alle masse lavoratrici: noi siamo il vostro partito. allora, onorevoli colleghi, questi impegni sono stati presi, non più tra il popolo da un lato ed il sovrano assoluto dall'altro, per riuscire a strappare determinate concessioni e determinate garanzie, ma fra gruppi e gruppi sociali, fra partiti e partiti. questi impegni sono stati presi e, inserendoli nel quadro della costituzione italiana, noi diamo una garanzia al popolo che essi non sono cosa vana che non sono state parole sparse al vento in un momento di eccitazione o per scopi di propaganda elettorale, ma propositi sinceri che noi abbiamo ferma intenzione di tradurre in atto. io penso, quindi, che sia del tutto assurdo pensare ad uno spostamento di questa parte verso il preambolo. penso che essa debba rimanere, nel luogo che attualmente ha, e debba anzi acquistare un distacco ed un rilievo maggiori di quello che oggi non abbia. si è osservato che , comunque, anche se questa parte rimarrà al suo luogo, anche se l'affermazione di questi principi e di questi diritti verrà fatta nella costituzione italiana, con tutto ciò mancano garanzie, mancano sanzioni. domani, qualcuno diceva, quando i lavoratori italiani fiduciosi e creduli si presenteranno a chiedere che vengano attuati, che vengano tradotti in pratica i diritti affermati sulla carta, essi rimarranno delusi perchè lo stato non potrà garantire nulla. questo è vero. noi non siamo in grado oggi di stabilire delle garanzie e delle sanzioni per la realizzazione e la concretizzazione di questi diritti; ma qualcosa possiamo fare: noi possiamo fissare i principi, possiamo stabilire le direttive entro le quali dovrà orientarsi il legislatore di domani, possiamo aprire la strada a questo legislatore , togliere alcuni limiti alla sua azione. in questo senso possiamo introdurre alcuni elementi di una economia nuova, possiamo predisporre l'intervento dello stato nella vita economica, possiamo prevedere la necessità e la facoltà per lo stato di attuare determinati piani generali che possano coordinare le diverse attivita ' economiche secondo un'unica direttiva e rivolgere l'attività produttiva del paese verso gli interessi delle grandi masse lavoratrici. noi possiamo introdurre nel corpo della costituzione la facoltà per lo stato di nazionalizzare le grandi imprese che rivestono ormai il carattere di monopolio di fatto o che interessano servizi essenziali per la collettività ; noi possiamo introdurre la possibilità per il legislatore futuro di stabilire determinati limiti alla grande proprietà terriera, di abolire il latifondo. ma non solo possiamo fare questo; possiamo- e già ve ne è cenno nel progetto di costituzione- prevedere gli organi attraverso i quali lo stato potrà concretare queste riforme e potrà attuare questi piani. è in questo senso che, nel progetto di costituzione, si parla di consigli di gestione, in questo senso si parla di cooperative, in questo senso, da parte del relatore della terza sottocommissione, onorevole di vittorio, fu presentata la proposta d'introdurre nell'ordinamento del nostro stato un consiglio del lavoro, in cui le diverse categorie che partecipano al ciclo produttivo intervengano in proporzione della loro rilevanza numerica, in proporzione del loro peso effettivo nella vita della nazione. ( interruzione capua. torniamo alle corporazioni ) ( commenti ) . ella non ha ragione di parlare di questioni corporative. gli amici della sua parte hanno sostenuto tale indirizzo nel corso della discussione e lo hanno costantemente affermato. il principio corporativo è legato ad altro. è legato intanto alla pariteticità delle rappresentanze, che in questo momento io escludevo, se ella è stato attento alle mie parole ; è legato anche ad un criterio non democratico, come lei sa, perche ' la rappresentanza non era elettiva; ed è legato soprattutto alle funzioni che a questi organi si danno. quando noi parliamo di un consiglio del lavoro, noi non vogliamo privare la rappresentanza politica della sua funzione e dei suoi poteri; noi vogliamo soltanto affiancare il legislatore con organi che gli portino la voce viva degli interessi delle grandi masse e gli facciano sapere quali sono le istanze e le esigenze che egli deve soddisfare. in questo senso noi abbiamo proposto un consiglio del lavoro come organo di collaborazione col governo e di controllo da parte dei lavoratori dell'opera e dell'attività del governo e delle assemblee legislative. sono questi indubbiamente elementi nuovi, elementi di una nuova economia che si trovano fatalmente in contraddizione con la vecchia. indubbiamente ha ragione l'onorevole calamandrei quando, leggendo passo per passo, comma per comma, un medesimo articolo, vi trova insieme principi che si riferiscono a concezioni diverse e che egli ha trovato in dottrine economiche diverse. ma questa contraddizione è nella vita e nella realtà italiana di oggi. il problema è questo, onorevole calamandrei: vi è oggi in italia la possibilità di introdurre determinati elementi di una economia pianificata, coordinata in modo da poter venire incontro alle necessità delle grandi masse lavoratrici, rispettando i metodi della democrazia, rispettando la libertà ? se questo non è possibile, ci troveremmo nella situazione che diceva l'onorevole bozzi, dispersi fra due mondi senza avere possibilità di soluzione, senza trovare una via di uscita? noi pensiamo di no. noi pensiamo che non vi sia una assoluta opposizione tra questi due mondi; che non siano necessari fatalmente l'urto, lo scontro, il caos. pensiamo che si possa attuare una rivoluzione sociale ed economica attraverso metodi pacifici e democratici. in questa fiducia confortateci, non scoraggiateci. ma certo, onorevoli colleghi, la garanzia suprema, la garanzia decisiva che questi principi, queste direttive verranno attuati, che questi diritti verranno tradotti in realtà , non sta in quei pochi elementi di economia nuova che vengono immessi nel corpo della costituzione; ma sta in qualche altra cosa. la garanzia suprema e decisiva che il nostro paese si orienterà realmente sulla strada di un rinnovamento sociale sta nella democraticità assoluta dell'ordinamento dello stato, sta nella partecipazione effettiva di tutti i lavoratori- come è detto nel primo articolo- alla vita sociale, economica, politica del paese; sta nel fatto che tutto l'ordinamento dello stato poggi sul principio della sovranità popolare. appunto per sottolineare questo carattere, il carattere di una democrazia progressiva che pone a suo fondamento il lavoro, abbiamo proposto che la repubblica italiana venisse definita repubblica democratica di lavoratori. ho letto nella relazione dell'onorevole ruini che molti della commissione avrebbero consentito a chiamare l'italia repubblica di lavoratori se queste parole non servissero in altre costituzioni a designare forme di economia che non corrispondono alla realtà italiana. non so quali siano queste altre costituzioni. ( interruzione ruini, presidente della commissione. la costituzione jugoslava, per esempio ) . a me non consta che nella costituzione jugoslava ci sia una denominazione di questo genere, sebbene l'abbia letta attentamente. certo questa denominazione non può riferirsi in nessun caso alla realtà economica sovietica. è noto che nella discussione che ebbe luogo per l'approvazione del progetto della costituzione sovietica, lo stesso relatore, stalin, propose che venisse respinto l'emendamento col quale si definiva la repubblica sovietica come repubblica di lavoratori, in quanto la realtà sovietica è andata più in là , perchè lo stato sovietico si basa ormai su categorie definite, armonizzate in uno stato senza classi. per questi motivi l'emendamento fu respinto. quando noi abbiamo proposto che la repubblica italiana venisse definita repubblica di lavoratori, ben sapevano che la genericità del vocabolo ci consentiva di non riferirci ad alcuna struttura classista, in quanto una struttura di questo genere non corrisponde alla realtà italiana. abbiamo usato il termine lavoratori in quanto più comprensivo, in quanto in esso si può ritrovare chiunque partecipi col braccio o col pensiero, con attività manuali o spirituali, teoretiche o pratiche, alla vita, al progresso, alla ricchezza della nazione. e chi è assente da questo, e chi vuol essere alieno da questo progresso, chi può dire di non collaborare a questo processo produttivo? l'onorevole mastrojanni ha fatto un tale giro di parole, ha mascherato talmente il suo pensiero, che io non sono riuscito a comprendere di quali gruppi egli si faccia difensore; ma indubbiamente, da una definizione di questo genere, sarebbero esclusi unicamente quei gruppi che senza partecipare in maniera alcuna, con la propria opera, col proprio lavoro, alla vita della nazione, si accontentano soltanto di sfruttare il lavoro altrui e di vivere parassitariamente, senza partecipare in nessum nodo alla vita della nazione. se ella vuol farsi difensore di questi ristrettissimi gruppi, ella è buon giudice. per quanto riguarda noi, noi pensiamo che una denominazione di questo genere, la più comprensiva ma anche la più significativa, corrisponda al carattere attuale della democrazia italiana, a quello che noi vogliamo diventi, noi tutti, noi uomini delle grandi formazioni di massa, noi uomini del popolo, a ciò che vogliamo diventi la democrazia italiana. per questo noi abbiamo sostenuto, durante il corso del dibattito nelle sottocommissioni e nella commissione dei settantacinque, un tipo di organizzazione di ordinamento dello stato che avesse i caratteri di una assoluta democrazia, e che fosse contemporaneamente uno strumento efficace della volontà popolare; abbiamo cioè sostenuto, da un lato , che ogni organo e ogni potere deve avere il suo fondamento, la sua origine nel popolo o deve essere controllato dal popolo o da quegli organi che nel popolo trovano la loro radice. d'altro lato, abbiamo sostenuto sempre forme di regime che siano capaci di venire incontro con decisione alle esigenze che sorgono dalle masse. noi abbiamo sostenuto un tipo di regime democratico non per quel piccolo calcolo politico che l'onorevole calamandrei, mi mi duole ancora dirgli, ha voluto attribuirci, non perchè contiamo sopra una maggioranza e solo in vista di questa maggioranza siamo fedeli assertori delle idee democratiche, ma perchè noi siamo invece mossi dalla fede e dalla fiducia che abbiamo nelle istituzioni democratiche; per questo abbiamo sostenuto, in ogni momento e ad ogni passo, il regime democratico più avanzato, il più lucido, quello che traducesse in un modo più semplice e schietto la volontà popolare. uno sforzo considerevole in questo senso è stato fatto e trapela dalle pagine di questo progetto. è innegabile che la costituzione della regione, come organo di decentramento amministrativo dello stato, consente di avvicinare tutta la macchina dello stato al popolo e di sottoporla ad un suo più diretto ed immediato controllo. è indubbio che la abolizione dei prefetti, e degli organi burocratici che governano oggi la vita delle nostre provincie, è un passo avanti, è un radicale passo avanti in questo senso. è anche indubbio che il potere legislativo, integralmente rimesso ad istanze di pressochè diretta origine popolare, è un altro passo avanti che noi facciamo verso la democrazia, il riconoscimento, l'ammissione nel corpo della nostra costituzione della iniziativa popolare e del referendum sono altri passi che noi facciamo su questa strada. il fatto che il capo dello stato sia eletto dall'assemblea nazionale e il fatto che il governo debba riscuotere la fiducia espressa dal parlamento, e cioè dell'istanza democratica più alta del paese, sono elementi indubbiamente positivi e così anche il fatto che nella carta costituzionale sia stato introdotto il principio che al governo della magistratura partecipa una rappresentanza del parlamento, ed è ancora più positivo il fatto che l'alta corte sia anch'essa designata dal parlamento. ma se tutto ciò tende ad aprire la strada al popolo, tende a consentire l'immissione della volontà popolare nelle strutture, nei congegni del nuovo ordinamento democratico e tende ad estendere il controllo dell'organo rappresentativo su tutti i settori, su tutti i gangli dell'apparato, è indubbio che nel progetto è rimasta traccia anche di un'altra tendenza, di una vecchia tendenza che si ricollega ad una dottrina di nobili ed antiche origine: la tendenza a limitare, a correggere, a bilanciare l'azione popolare, tendenza che suona sfiducia nel popolo e nei suoi organi rappresentativi, la tendenza a limitare l'azione delle istanze democratiche, a frenarla, a disperderla nel tempo, ad impedire cioè che la democrazia diventi qualche cosa di eficiente, qualche cosa di decisivo nella vita del paese, a togliere cioè allo stato democratico la capacità di tradurre in atto la volontà popolare. questa tendenza rimane nel progetto, la si vede la si sente. si sente, da un lato, attraverso quel congegno complicato di consigli, di camere che si controllano l'una con l'altra, quell'ordinamento così complesso di regioni che condividono con le camere determinati poteri e secondo determinate forme e in limiti particolari. si sente attraverso la lentezza prevista per il funzionamento degli organi legislativi. io penso che uno sforzo più in là si possa fare in questo senso e che noi dobbiamo fare questo sforzo. dobbiamo tentare di realizzare una democrazia più conseguente, nel delineare l'ordinamento della repubblica, e dobbiamo d'altro lato cercare di dare una vitalità maggiore, una forza maggiore allo stato democratico che stiamo creando. questa tendenza si manifesta in tutte le diverse parti dell'ordinamento costituzionale previste nel progetto; è quella tendenza cui si richiamava ieri l'onorevole lucifero, diceva, negli antagonismi costituzionali. io credo che avesse un senso dichiararsi un credente nella teoria della divisione, dell'equilibrio dei poteri, nel sistema dei contrappesi, quando si dava come condizione pregiudiziale, e purtroppo ineliminabile, il fatto che uno di questi poteri avesse un'origine non popolare, quando si era nella condizione di dover bilanciare questo potere assoluto non derivato dal popolo: il potere della corona. ma che senso ha oggi il voler bilanciare e frenare i poteri del popolo, il voler stabilire un limite alla sovranità popolare? questo io chiedo. ( interruzione lucifero. io ho detto il contrario, onorevole laconi ) . può darsi che io abbia male udito; e me ne scuso, in questo caso. certo, limiti in questo senso non mancano. noi vedremmo con estremo favore l'istituzione nel nostro paese di nuove istanze democratiche che corrispondano alla regione così come è individuata e figurata tradizionalmente, in quanto, come dicevo poco fa, il decentramento amministrativo avvicina il popolo al governo e rende più facili i controlli del popolo sull'amministrazione. ma è indubbio che quando alle regioni si attribuiscono poteri che esorbitano da quelli della semplice amministrazione, che giungono, come in questa parte del progetto, ad una potestà legislativa esclusiva, a cui segue una potestà legislativa concorrente, e a cui segue ancora una potestà legislativa di integrazione e di attuazione delle leggi dello stato, quasi per meglio specificare e caratterizzare quel carattere pieno e primario, che ha il primo tipo di legislazione; è indubbio che in questo caso non possiamo più essere favorevoli. pensiamo che non si tratti più di avvicinare il popolo alle istanze della vita democratica e di sottoporre al controllo del popolo i rami e i settori della vita del paese; pensiamo che ormai si tratti di qualcosa di più , che si giunga al frazionamento del potere legislativo, al disgregamento dell'unità organica del nostro paese. è indubbio che domani, se vedessimo approvata questa parte del progetto, ci troveremmo ad avere in italia, ancora una volta, a ritroso dei secoli, una miriade di staterelli, ciascuno per sè esercitante potestà legislativa, ciascuno capace di attuare, nell'ambito del proprio territorio, chissà quali riforme, differenti da quelle della vicina o lontana regione. credo che in questo modo verremmo a stabilire nel corpo della democrazia italiana una serie di compartimenti stagni, che servirebbe unicamente a frenare, a ritardare, a rallentare quanto piu possibile la circolazione delle idee e del progresso, la circolazione delle leggi del nostro paese, ad impedire un'azione conseguente decisa dallo stato democratico. ( interruzione piemonte. manca la fiducia del popolo in loco. ) questo è uno degli sbarramenti che vengono frapposti all'azione dello stato. ma quante precauzioni non si sono prese, per potere rendere inoperante il potere legislativo, già con l'istituzione d'una seconda camera accanto alla prima? ognuno sa quale battaglia ci sia stata intorno a questa seconda camera legislativa, che dovrebbe concorrere all'opera della prima e perfezionare l'opera della prima, ma insieme dovrebbe limitare la prima camera, la quale, data la sua derivazione popolare, è ritenuta, per sua natura, avventata e temeraria. ma tutte le volte che si discuteva su questa parte, i sostenitori d'una seconda camera non democratica si dicevano mossi dall'intenzione di porre un limite, di porre un freno all'azione della prima camera, per ottonere una riflessione maggiore nella formazione delle leggi, quasi dimenticando che la prima camera rappresenta nel nostro paese, attraverso l'elezione diretta, attraverso il suffragio universale, la volontà di tutto quanto il popolo, alla quale non v'è ragione alcuna di porre dei freni e dei limiti. ma non soltanto in questo modo sono stati prediposti dei limiti all'attività del legislatore. altri limiti e freni sono stati previsti nella procedura. la quale, è d'una tale lentezza, onorevoli colleghi, che io vorrei, per provocare la vostra meraviglia e per stimolare lo scrupolo di coloro stessi che hanno partecipato alla stesura di questo progetto, vorrei, dico, farvi la storia, l'intinerario, d'un disegno di legge, il quale partirà dal governo un determinato giorno e giungerà un determinato giorno alla prima camera; questa dovrà sottoporlo ad una sua commissione e poi dovrà esaminarlo, discuterlo, approvarlo in assemblea plenaria, e quindi dovrà rimetterlo all'altra camera, che, a sua volta, ripercorrerà tutti i gradi della procedura, sicchè entrò entro un mese, dalla pronunzia della seconda camera, la legge potrà finalmente essere pubblicata e venti giorni dopo entrerà in vigore, a meno che non intervenga un conflitto. se infatti l'altra camera si pronunciasse in senso contrario o tacesse, si aprirebbe in tal caso tutta una procedura nuova. avremmo allora l'intervento del presidente della repubblica; ed eventualmente il referendum. e se anche non vi sia il parere sfavorevole della seconda camera, ma la legge venga approvata con meno di due terzi dei voti, essa è sospesa quando ve ne sia richiesta di 50000 elettori o di 3 consigli regionali, ed entro due mesi cinquecentomila elettori o sette consigli regionali debbono pronunziarsi; soltanto dopo tale pronunzia, può mettersi in moto la macchina lenta e complessa del referendum. io penso che tutta questa parte solleverà indubbiamente le critiche di coloro stessi che l'hanno sostenuta e ne hanno promosso l'inserimento nella costituzione. ma quello che interessa è di vedere l'animo, l'intenzione con cui tutta queste parte è stata introdotta; almeno l'onorevole fabbri, ricordo, lo diceva sinceramente: voglio che la camer non legiferi, o faccia meno leggi che sia possibile. ma altri non lo diceva con eguale sincerità ; eppure si comporta come lei, onorevole fabbri. ed è per questo che sono state inserite tante more, che sono state previste tante lentezze nella procedura legislativa, che il legislatore di domani dovrà essere forzatamente inoperante, incapace di venire incontro alle esigenze che possano prospettarglisi. quando poi sorga un motivo di conflitto in questo faticoso congegno, sarà il capo dello stato ad intervenire. io non riesco a comprendere come, essendosi concepito il potere legislativo in una sua unità , sia pure distinto in due camere egualmente concorrenti al perfezionamento della legge; io non riesco a comprendere come debba poi intervenire un elemento estraneo per comporre il dissidio. non abbiamo noi previsto, nell'assemblea nazionale, l'organismo collegiale che aduna le due camere in una e che costituisce l'organo legislativo supremo del paese? per quale ragione, se non per accrescere le possibilità di conflitto, noi dobbiamo fare intervenire un elemento estraneo nei conflitti delle due camere? ma anche questa volta si è detto che era necessario mettere dei freni a che il potere legislativo non esorbitasse dalle sue funzioni, a che noi non dovessimo cadere in una situazione in cui il parlamento, attraverso le sue crisi e i suoi dissensi, dovesse portare ad un progressivo svilimento dell'istituto democratico. ma ancora agli altri poteri sono stati stabiliti, nel complesso di questo progetto, limiti, condizioni, strumenti di rallentamento e di freno. così accade per il governo che dovrebbe patire, secondo l'attuale progetto, almeno il controllo di un consiglio di stato, di una corte dei conti, il cui modo di composizione è completamente sottratto alla competenza del costituente e rinviato al legislatore ordinario. ora, io penso che domani, quando il governo dovrà trovarsi a concretare, secondo lo spirito delle leggi che verranno emanate dal legislatore futuro, i principi che noi stabiliamo in questo momento nella costituzione, esso dovrà agire e dovrà muoversi nell'ambito di una sfera di discrezionalità tale che l'organo che dovrà domani controllare i suoi atti non potrà limitarsi a controllare la pura legittimità ; dovrà fatalmente sconfinare nel merito. e noi possiamo rimettere un controllo di tale portata ad un organo di cui oggi non possiamo prevedere quale sarà la composizione, quale sarà la natura? io penso che ciò non sia possibile. ma questo intervento di un'istanza giurisdizionale, di un corpo tecnico giudicante, nella vita e nello svolgimento dell'attività di un governo e nell'attività legislativa del nostro paese risponde ad un criterio, ad una tendenza che ha trovato i suoi assertori nelle commissioni e che ha lasciato traccia, come dicevo, in tutto il progetto di costituzione: ed è la tendenza a inserire il giudice, il tecnico, il possessore dei criteri interpretativi della legge, come giudice e arbitro tra i poteri, come discriminatore dei loro conflitti, come il meglio adatto ad interpretare la volontà del legislatore ed a correggere l'indirizzo dell'esecutore o del legislatore stesso, quando si tratti dell'interpretazione e della applicazione dei principi di questa carta. in questo senso e rispondendo a questi principi, a questo punto di vista, si è svolta nelle commissioni una grande battaglia per affermare l'autonomia della magistratura. oh io non polemizzerò su questo argomento; non ricorderò il caso pilotti, che è stato già ricordato. non è certo stata questa la ragione per cui noi ci siamo opposti ad una autonomia assoluta della magistratura: non davamo una tale importanza al caso pilotti, per quanto una sua importanza l'abbia; non fosse altro come sintomo. non è stata questa però la ragione per cui noi abbiamo ritenuto che la magistratura non debba costituire un corpo a sè , un ordine a sè autogovernantesi in forma assoluta, indipendente e senza alcun controllo di altre istanze o di altri organi. non è stata questa la ragione. se fosse stata questa, e se noi dovessimo scendere su questo terreno, io ripeterei quello che dicevo ieri, interrompendolo, all'onorevole calamandrei: se noi entriamo su questo terreno polemico e ci poniamo a considerare se la magistratura fra cinque, dieci, fra cinquant'anni potrà diventare una magistratura nuova, antifascista e democratica, se noi ci poniamo su questa prospettiva del domani, ebbene rimandiamo al preambolo questo principio; al preambolo in cui, secondo lei, onorevole calamandrei, dovrebbero inserirsi quei principi che non possono trovare un'attuazione immediata. qui si vi sarebbe motivo, perchè l'attuazione di questo principio non da noi dipende, ma dalla magistratura stessa, dagli uomini, dalla posizione che essi assumeranno nello schieramento democratico e dall'atteggiamento che prenderanno rispetto alla realtà viva, repubblicana, del nostro paese. non da noi. e poichè la cosa non dipende da noi, io sarei favorevole a che la si affermasse nel preambolo. ma non è questo, ripeto, il motivo per cui noi ci siamo manifestati in questo senso per quanto riguarda la magistratura. è un altro, ed è che nello stato italiano non possono esservi poteri che siano completamente sottratti al controllo delle istanze democratiche, delle rappresentanze popolari. noi non possiamo ammettere che i giudici, corpo qualificato, alto e selezionato quanto si voglia, possano però immettersi nel corpo della democrazia italiana, inserirsi come organo giudicante tra il legislativo e l'esecutivo, controllare la legittimità di determinati atti di governo o la costituzionalità di determinante leggi, senza che abbiano dietro di essi una volontà popolare, che suffraghi la loro interpretazione, senza che abbiano una qualsiasi investitura che li ponga in condizione di poter interpretare la volontà del legislatore, di poter interpretare la volontà del costituente. per queste ragioni, noi siamo stati sostenitori del principio che la magistratura deve essere governata e controllata da organi in seno ai quali i diversi poteri, e particolarmente il potere legislativo e le rappresentanze popolari, abbiano una loro specifica rappresentanza. la traccia, però , dell'opinione contraria è rimasta. è rimasta in quanto si esclude la partecipazione in questi organi del rappresentante più diretto e più qualificato dell'esecutivo, del ministro della giustizia, ed è rimasta in quanto in nessuna parte di questo progetto si prevede la eleggibilità del giudice, si prevedono dei giudici elettivi. noi siamo sempre pronti, o meglio talune frazioni di questa assemblea e taluni gruppi della commissione, erano sempre pronti a celebrare altre costituzioni, in altri momenti e per altre ragioni; nessuno però celebrava la parte positiva delle altre costituzioni, nessuno ha ricordato che in altre costituzioni il principio della elettività dei giudici; almeno nei primi gradi, è ammesso e riconosciuto come uno dei fondamenti del regime. questa è indubbiamente una deficienza che è rimasta nella stesura del nostro progetto e che corrisponde a tutta una tendenza contro la quale noi abbiamo dovuto lottare, tendenza diretta a sottrarre al popolo e al controllo diretto del popolo, quanto fosse più possibile, i poteri dello stato. un'ultima questione, che è sorta in questo ordine, è quella che concerne la corte costituzionale. anche della corte costituzionale si è tentato di fare un organo avulso dalla vita della nazione e dalla volontà del popolo. questo tentativo è caduto. la corte costituzionale, per quanto eletta secondo particolari criteri e con particolari modalità che non sono completamente soddisfacenti, sarà sempre un organismo investito della sua autorità dal parlamento, e noi pensiamo che soltanto il parlamento, il quale sia pure con maggioranza qualificata può modificare la costituzione, soltanto il parlamento, il quale unico nella vita della democrazia italiana, è investito della facoltà di rappresentare tutto il popolo nel suo complesso, possa eleggere, sia pure entro determinate categorie, i giudici che dovranno interpretare la volontà nostra e comparare le norme legislative emanate dal legislatore ordinario alle norme emanate da noi, potere costituente. tutti questi limiti naturalmente non sono stati introdotti senza pretesto. si è detto e si è ripetuto che si voleva ovviare a quelli che vengono definiti i difetti del regime parlamentare. quando si è attribuito il potere legislativo alle regioni, si è detto che si voleva lottare contro il centralismo, contro lo stato centralizzatore, contro il parlamento che monopolizzerebbe la potestà legislativa e sottrarrebbe alle istanze inferiori qualsiasi possibilità di regolare secondo esigenze particolari i loro particolari problemi. quando si è costituita la seconda camera con eguali poteri e si è determinata una procedura lenta e laboriosa, si è detto che si introducevano queste cautele contro le avventatezze della prima camera; quando si è stabilito l'intervento del capo dello stato e quando si è attribuita al capo dello stato la facoltà di sciogliere le due camere, si è detto che questo era necessario per introdurre un elemento estraneo che potesse comporre i dissidi; quando si è creato il consiglio di stato e si è riconosciuta la necessità di mantenere la corte dei conti, si è detto che questo era ancora necessario perchè l'esecutivo patisse un controllo esterno ed indipendente da esso; quando si è costituita la corte costituzionale si volevano garanzie perchè la costituzione fosse realmente osservata. ma se noi osserviamo quale significato e quale valore abbiano nella nostra carta costituzionale tutte queste garanzie che io ho elencato, noi scopriremmo che la giustificazione si fonda sopra una essenziale ingenuità : si cercano le garanzie nei congegni, in particolari strutture, in particolari forme organizzative che dovrebbero impedire, che dovrebbero eliminare tutti i difetti del regime parlamentare. si vuole risolvere con particolari congegni, con particolari strutture quello che è un problema eminentemente politico e soltanto politico. io comprendo che impedire, frenare, limitare, trattenere hanno un significato ed hanno un valore politico in quanto frenare e trattenere vuol dire conservare, e risponde quindi all'indirizzo di una politica eminentemente conservatrice il frapporre ostacoli all'attività dello stato, o il mettere in uno stato di crisi permanente i diversi poteri, o il predeterminare congegni di una particolare lentezza. io comprendo che tutto ciò ha un significato politico, che significa conservare quello che vi è impedire che le forze nuove che sono la espressione del popolo manifestino la loro volontà , esprimano la volontà di rinnovamento che pervade tutta la democrazia italiana. ma noi dobbiamo svelare che cosa si cela dietro questo tentativo. dietro questo tentativo e dietro questa tendenza si cela unicamente e solatanto una fondamentale paura del popolo, un timore della volontà popolare, una paura del popolo e dei partiti in cui il popolo si organizza, dai quali invece deve partire, sui quali deve fondarsi ed a cui deve tendere tutta l'organizzazione dello stato. l'onorevole lombardi, se non erro, in altra discussione constatava che ormai la sostanza del potere politico è fuori di questa assemblea, e lamentava questo fatto ricordando come in altri tempi il parlamento era realmente centro del dibattito e della lotta politica del paese. ma io credo che questo accada oggi fatalmente perchè il potere politico è nel popolo, e deve essere fatalmente nel popolo quando noi poniamo a fondamento della nostra costituzione la sovranità popolare. non noi, non questa assemblea è sovrana, ma il popolo che sta fuori di questa assemblea e di cui noi siamo i genuini e legittimi rappresentanti. nel popolo, quindi, e nei partiti in cui il popolo si organizza, risiede la sostanza del potere politico. da chi vogliamo garantirci noi? da questo potere politico? dai partiti, dal popolo? vogliamo quindi misconoscere la sovranità popolare, menomarla, limitarla quanto più e possibile? io credo che tutti i difetti del parlamentarismo scompaiono man mano che i partiti si consolidano e penetrano nella coscienza dei cittadini, man mano che diventano forme di organizzazione popolari e raggruppano quanto più e possibile intorno a movimenti ideali e ad indirizzi pratici le più grandi masse. io credo che questa forza dei partiti tenda ad eliminare i difetti del parlamentarismo. la sovranità è nel popolo, non è nel parlamento, e noi qui contiamo unicamente per quel che rappresentiamo. è per questo che tutto ciò che è stato previsto per la difesa delle minoranze ha un valore, ma un valore limitato, nelle forme attuali in cui si sviluppa e si orienta la nuova democrazia italiana. lo scopo fondamentale del regime democratico non è soltanto garantire la libertà dei pochi, ma è permettere l'attuazione di quelle idee e di quei principi che sono ormai penetrati nella coscienza dei più , che sono diventati anima di grandi movimenti popolari, che ormai raccolgono il suffragio ed il consenso della più gran parte della nazione. in questo senso, onorevoli colleghi, io credo che la costituzione debba orientarsi e che noi dobbiamo orientarci nel giudicare la costituzione. in questo senso moveranno le nostre critiche a questo progetto che noi accettiamo come base di discussione, come utile base di discussione. noi non temiamo quello che dalla costituzione rimane escluso, quello che rimane indefinito. noi non temiamo il popolo che sta dietro a questa costituzione e che sarà domani al di là dell'ordinamento democratico, come presupposto dell'ordinamento democratico dello stato. noi non pensiamo che i congegni, che i meccanismi costituzionali che possiamo predeterminare possano essere così efficienti da poter escludere qualunque pericolo. io vorrei che fosse così ; vorrei che la semplice istituzione di una carta costituzionale potesse garantirci per sempre dal pericolo della tirannide; vorrei che la forza e la solenità di queste parole impresse sulla carta o sulle tavole costituzionali avessero tal peso da poter impedire domani qualsiasi tentativo contro la democrazia. ma non ho questo speranza, non ho questa illusione. so che la garanzia maggiore dell'orientamento democratico del nostro paese non è in questa carta. è , onorevoli colleghi, unicamente nel popolo; è soltanto il popolo che può garantire che i principi che noi immettiamo nella costituzione si tradurranno domani in realtà , che può garantire che i congegni che noi predeterminiamo agiranno domani nel senso che noi oggi ci auguriamo. è soltanto nel popolo che noi possiamo trovare la nuova garanzia del domani. ed è per questa ragione che noi ci sforzeremo in tutti i modi, nel criticare questo progetto di costituzione, di far sì che l'ordinamento dello stato di domani sia il più democratico possibile, che non vi siano vicoli ciechi, che non vi siano budelli, vasi ostruiti, che la volontà popolare possa penetrare tutto il congegno e giungere in ogni lato, fin nelle più remote parti, nei più remoti settori dell'ingranaggio. è per questo che noi ci sforzeremo di fare in modo che l'ordinamento dello stato sia quanto più democratico possibile, in modo che le forze delle grandi correnti, democratiche del nostro paese possano immettervi domani quello spirito unitario, quella volontà unitaria che manca oggi forse in questi congegni così predeterminati, l'uno distinto dall'altro, l'uno all'altro contrapposto. in questa volontà unitaria dei partiti e delle grandi masse popolari noi troviamo la maggiore garanzia che l'unità politica materiale e morale del nostro paese non verrà spezzata. nella forza dei grandi partiti di massa noi troviamo la garanzia che domani i principi che noi immettiamo nella costituzione verranno tradotti in realtà . in questa circolazione, in questo respiro nuovo, noi vediamo la garanzia dell'orientamento interno e internazionale del nostro paese, onorevoli colleghi, la garanzia suprema che l'italia di domani sarà realmente una repubblica democratica rispettosa della libertà , avviata sulla strada del progresso, decisa ad entrare come una forza attiva e pacifica nella comunità dei popoli liberi. ( vivissimi applausi a sinistra- congratulazioni ) .
