il mio emendamento si propone semplicemente di eliminare quelli che a me appaiono errori di fatto. in sostanza, l'affermazione che lo stato si fonda sul lavoro non ha niente di nuovo e di peregrino; ed in quelle dimensioni in cui questa verità deve essere riconosciuta, essa è sempre stata vera anche in periodi storici completamente diversi da quello attuale. anche nel periodo del lavoro schiavista e dello sfruttamento più completo del lavoro, gli stati, in gran parte, ma non totalmente, si sono sempre basati sul lavoro, il quale è una delle forze più decisive, concorrenti alla organizzazione sociale. non si tratta, quindi, di dire una parola nuova nè di fare una scoperta. se noi dobbiamo caratterizzare in qualche modo la nostra carta costituzionale con una enunciazione, la quale ne richiami le aspirazioni veramente nuove e sulle quali ci si può trovare tutti d'accordo, essa può essere quella giustizia sociale, che effettivamente, come fondamento dell'organizzazione politica, non si è verificata in tutti i tempi; e noi desideriamo, credo unanimemente, che si realizzi e si introduca con la nuova costituzione. la mia dicitura quindi, che si riferisce alla sostituzione di una parola, è semplicemente per dire una cosa vera e per sostituire una aspirazione reale ad una affermazione del tutto banale e per se stessa inconcludente, ove la si privi di questa aspirazione e di questo desiderio di ordine politico, sul quale mi soffermo anche a proposito dell'altro emendamento con cui chiedo che all'espressione i lavoratori venga sostituita l'espressione i cittadini. qui non si tratta più , secondo me, di introdurre un'aspirazione, ma si tratta di eliminare una restrizione, perchè indiscutibilmente il concetto di lavoratori è preso in considerazione rispetto a quelli che sono i veri soggetti dell'organizzazione politica dello stato. non è giusto, non corrispondere alla verità , implica un errore giuridico e politico, il pretendere di designare la generalità delle persone con l'epiteto di lavoratori, invece che con quello veramente universale ed assoluto e di tutti comprensivo di cittadini. qualunque sia l'organizzazione dello stato, anche la più socialista, la più comunista che si possa immaginare, gli appartenenti al complesso sociale saranno sempre contemporaneamente e dei lavoratori e delle persone che non lavorano: saranno delle persone che hanno già lavorato e che quindi hanno tutto il diritto di riposarsi, di andare in pensione ( ilarità a sinistra) , senza con ciò decadere dai diritti politici; saranno dei fanciulli, i quali hanno pieno diritto di cittadinanza fino dalla nascita; e, se non sembrasse una espressione troppo cerebrale, direi ancora prima della nascita, perchè anche i nascituri, quando sono nell'utero materno, sono virtualmente già dei cittadini, a condizione di nascere. quindi questa esclusione di vaste categorie di cittadini che non sono lavoratori in atto, la quale non può essere rettificata che dalla dichiarazione dell'onorevole togliatti il quale ci diceva: con l'espressione di lavoratori, noi non intendiamo di escludere nessuno , non è giusta ed io dico che non ci deve essere la necessità di avere un articolo sbagliato nella sua dicitura, il quale poi debba correggersi con la dichiarazione integrativa dell'onorevole togliatti. dal momento che una parola ha un contenuto giuridico e politico preciso, qual'è quella di cittadini, è essa che è veramente corretta, mentre la parola lavoratori è una parola che implica un concetto di categoria, un concetto di classe, un concetto che si riconnette ad un'interpretazione materialistica della storia alla quale buona parte di questa camera non accede. io ritengo pertanto che debba essere corretto il testo formulato nel progetto e che quindi alla parola lavoro e a quella lavoratori debbano essere sostituite, come fondamento, la giustizia sociale, e come titolari dei diritti, i cittadini e non soltanto i lavoratori. ( applausi a destra) .
