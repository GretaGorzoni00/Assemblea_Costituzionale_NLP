credo che la trasposizione dallo articolo 1 pr all'articolo 7 pr, anche se questo dovesse diventare successivamente 3 td, sia una diminuzione del significato di questo concetto di partecipazione effettiva dei lavoratori, in cui noi ravvisiamo veramente il solo concetto nuovo che sia affermato come il fondamento della repubblica democratica italiana. ciò che contradistingue una nuova democrazia, che non sia semplicemente formale, ma che intenda realmente fare appello a tutte le forze del lavoro, pensiamo che sia appunto questa affermazione d'una partecipazione effettiva e non soltanto nominale, di fatto e non soltanto di diritto, alla organizzazione politica, sociale ed economica del paese. pensiamo che inserire questa dichiarazione nell'articolo 1 pr abbia veramente un significato fondamentale, nel senso che si afferma che, se questa partecipazione non si realizza e nella misura in cui non si realizza, non si realizza neppure la democrazia; ossia l'articolo 1 pr resta un puro flatus vocis. questo è il significato del nostro emendamento all'articolo 1 pr. trasferito all'articolo 3 td, riteniamo che questo concetto perda la sua efficacia; epperciò insistiamo nel votarlo in sede di articolo 1 pr.
