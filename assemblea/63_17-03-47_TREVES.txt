onorevoli colleghi, forse non sarebbe soltanto un pedantesco ricordo di scuola inserire in questa discussione un precetto del machiavelli, quelle buone leggi e quelle buone armi poste dal fiorentino a fondamento di ogni vivere civile. ma io lo farò solo per dire quanto caduca sia la seconda parte del precetto machiavellico e come invece debbano rifulgere le buone leggi a dar vita e fondamento ad ogni ordinato vivere di cittadini. specialmente questo precetto mi sembra valevole per noi, che in questa aula cerchiamo appunto di creare quelle buone leggi su cui deve per sempre fondarsi la nostra nuova repubblica italiana. ma il ricordo machiavellico mi viene suggerito, per contrapposto alle buone armi, proprio da un articolo del progetto di costituzione che ci sta di fronte, quell'articolo 4 pr su cui io vorrei soffermarmi un istante, l'articolo per cui appunto le buone leggi dovrebbero per sempre escludere il ricorso alle armi. è un articolo, nel suo spirito almeno, cui noi attribuiamo un'importanza fondamentale. a noi sembra di vedere in esso- nel suo spirito, se non ancora nella sua lettera- uno dei fondamenti principali su cui costruire il nuovo edificio italiano. già l'articolo 4 pr ha dato  luogo ad una discussione elevata ed interessante in questa assemblea, già si sono manifestati alcuni dubbi, già si sono avute alcune proposte di revisione, di modificazione, di emendamenti, ed è su queste proposte, e sopratutto sullo spirito di esse e su questi emendamenti, che prima di entrare nel vivo dell'argomento io desidererei soffermarmi un istante. l'onorevole russo perez, che mi dispiace di non vedere al suo banco, è stato forse l'unico che ha introdotto una nota discorde- non voglio certo dire una nota stonata- proponendo addirittura di sopprimere questo articolo, forse per la difficoltà in cui egli si era trovato di distinguere fra guerre giuste e guerre ingiuste. egli, in fondo ci ha detto che sono giuste tutte le guerre che si vincono e sono ingiuste tutte le guerre che si perdono. non vorrei, data appunto l'assenza dell'onorevole collega, discutere questa sua opinione, che evidentemente si presterebbe a parecchie considerazioni, e non voglio neanche che l'onorevole russo perez si affatichi a studiare dal medioevo in poi tutte le opinioni avanzate da teologhi, da politici e da filosofi sulle guerre giuste e ingiuste. del resto, l'onorevole russo perez non ha forse molta speranza che la sua proposta di soppressione venga accettata, perchè egli stesso, in via subordinata, ha proposto un emendamento, piuttosto generico, in cui si dice che l'italia condanna il ricorso alle armi nelle controversie fra le nazioni. noi ne apprezziamo senza dubbio lo spirito, ma la costituzione non è una specie di libro della discrezione, una raccolta di precetti morali, per cui si condanna in astratto una determinata norma, un determinato modo di procedere. la costituzione è la legge, anzi la legge fondamentale, che permette o non permette, e non giudica sulla bontà morale, sulla bontà in astratto di determinate norme. tuttavia l'opinione dell'onorevole russo perez è già un passo avanti su quella espressa dal suo collega di gruppo, onorevole bencivenga, che anche mi dispiace di non vedere in quel settore deserto che mi sta di fronte. l'onorevole bencivenga è una nobile figura di soldato, ma ha portato qui nella sua analisi dell'articolo 4 pr, collegato con altri articoli attinenti a materie militari, una mentalità appunto più da soldato che da legislatore, ed ha proposto, fra l'altro, la costituzione di un comitato di esperti, militari e di altre specialità , per disciplinare tutta questa materia della costituzione. è una proposta che, se fosse accolta, probabilmente ci farebbe rimanere qui parecchi anni e non solo fino al 25 giugno. e poi io vorrei, col permesso degli onorevoli colleghi e senza la minima irriverenza per l'onorevole bencivenga, ricordare al valoroso soldato un motto, del resto molto noto, di un grande uomo politico francese, non di sinistra, il quale durante l'altra guerra sosteneva che la guerra è una cosa un pò troppo seria per essere lasciata soltanto ai generali. a noi preme quindi che questo argomento, che questo articolo della costituzione, non sia specialmente affidato ai generali, ma se mai sia commesso alla coscienza  civile di tutti i cittadini italiani. i generali spesso ( sia detto, ancora una volta, senza la minima irriverenza personale per l'illustre collega che mi dispiace di non vedere qui) ragionano spesso della prossima guerra con la mentalità della guerra precedente e allora siamo veramente un pò fuori tema. anche l'onorevole crispo si è voluto occupare di questo articolo ed ha suggerito una modificazione che ci trova più vicini, più consenzienti. in sostanza, l'onorevole crispo propone di ritornare alla grande tradizione costituzionale francese in materia. ed il suo emendamento riproduce, se non nella forma, nella sostanza, l'articolo 46 prf del primo progetto costituzionale francese che, ritroviamo nel preambolo della costituzione della repubblica francese. è esattamente lo stesso concetto, anche se forse la formula francese è leggermente migliore, sia nell'espressione che nella icasticità , poichè meglio afferma il concetto che la repubblica francese non impiegherà mai le sue forze contro la libertà di alcun popolo. è un concetto che ci piacerebbe di vedere affermato anche nella nostra costituzione, perchè purtroppo la storia recente prova che ci possono essere attentati alla libertà dei popoli anche senza giungere alla formale dichiarazione di guerra, e nei quali sono coivolte le forze, anche se non legalmente le truppe, di altri stati. ma noi, onorevoli colleghi, vorremmo qualche cosa di più in questo articolo 4 pr, vorremmo un'affermazione più decisa. noi auspicheremmo che l'italia desse l'esempio con questo articolo di quel futuro diritto internazionale, e ancor più direi, costume democratico internazionale, che desideriamo possa un giorno reggere un mondo migliore e più giusto. vorremmo vedere nell'articolo 4 pr incorporato il principio che la repubblica non ricorrerà alla guerra come strumento di risoluzione dei conflitti internazionali. se l'articolo 4 pr ha un senso, effettivamente esso deve superare questa astratta formulazione che condanna le guerre di conquista, specialmente in questa situazione politica e generale, specialmente dopo quello che è successo in questi ultimi anni, la tragedia di cui siamo ancora tutti pervasi e di cui ancora tutti soffriamo le conseguenze. io credo che dobbiamo affermare un principio più positivo, un principio valevole per oggi e per domani. è un principio, signori, che a noi di questo settore è molto caro, perchè , veramente, risponde a tutta una tradizione del nostro partito. è un principio che da questi scanni i nostri padri e maggiori hanno sostenuto e difeso sin da prima dell'altra guerra mondiale. è un principio a cui noi teniamo a rimanere fedeli. non è , come ci si potrebbe obiettare, un principio utopistico. non si sorrida di questa nostra fiducia nella collaborazione, nell'arbitrato internazionale, non si ripeta quella posizione che era una volta, non troppo tempo fa, così diffusa- quella posizione per cui si sorrideva di compatimento e di superiorità di fronte al briandismo, al locarnismo e al ginevrismo- sì , sorrisi che ci hanno purtroppo portati a conclusioni amare. in quest'articolo noi vorremmo che fosse dalla repubblica codificato che la guerra non deve essere strumento di risoluzione dei conflitti internazionali, un principio che veramente risponde a quella che è l'essenza della nostra nuova democrazia, quella democrazia che è sorta non da spiriti imbelli, ma proprio al contrario- detesto di fare retorica- dal grande apporto della guerra partigiana. anche le obiezioni che potrebbero venire da alcuni internazionalisti- per il principio cioè della bilateralità - non ci spaventano troppo, perchè , oltre il diritto, a noi sembra che debba esistere anche la moralità internazionale: un principio che vorremmo vedere nettamente affermato nella carta costituzionale della repubblica italiana. nella situazione internazionale in cui viviamo, in questo urto di blocchi giganteschi, in questo scatenarsi di sfiducia e di interessi reciproci, può essere un nobile compito, per noi italiani, proprio quello di parlare della ragione. e non si dica che con ciò si fa del donchisciottismo inutile; direi, se mai, signori, che così si applica il buon senso di sancio pancia, che è una cosa diversa. ma, sento già sorgere e ritorcersi contro di me un'altra frase machiavellica, poichè ho avuto l'imprudenza di nominare il segretario fiorentino all'inizio di questo mio intervento: il timore cioè che da noi si suggerisca la figura, e quindi la fine, dei profeti disarmati. ebbene, signori, anche a questo punto io credo che potremmo ricordare i venti anni durante i quali hanno dominato i così detti profeti armati, profeti che non erano che profeti di menzogna ed armati, appunto, soltanto di menzogne, perchè anche le millantate armi si sono fortunatamente spuntate contro l'armatura della coscienza civile del mondo. su questo terreno dei profeti armati e dei profeti disarmati noi non parteggiamo nè per gli uni nè per gli altri; ma preferiamo parlare di cittadini veramente consci della loro funzione, in questo mondo in tumulto. non è disdicevole, nella nostra piena e riconquistata sovranità , io credo, di inserire questo principio di veramente illuminata democrazia nella nostra carta fondamentale: principio, del resto, che mi sembra si compenetri perfettamente nella seconda parte dell'articolo 4 pr, quella limitazione di sovranità necessaria, a condizione di reciprocità e di eguaglianza, ad un'organizzazione internazionale che assicuri la pace e la giustizia fra i popoli. in ogni modo, oltre la dizione formale, noi vorremmo che tale fosse lo spirito di questo articolo che, sul limitare della nostra carta costituzionale, deve dare veramente il senso e la spiegazione della coscienza profonda del nostro popolo. vorremmo che esso fosse un'affermazione positiva sul piano internazionale e un'effettiva garanzia di pace, di quella pace, mi si perdoni ancora il ricordo scolastico, che un poeta italiano vedeva sorgere con le ali candide dal sangue versato, ma senza saper rispondere all'angoscioso dubbio del quando? ebbene, signori, forse, quando gli italiani, oltre che cittadini della repubblica democratica dei lavoratori, si sentiranno anche effettivamente cittadini del mondo. ( applausi a sinistra- congratulazioni) .
