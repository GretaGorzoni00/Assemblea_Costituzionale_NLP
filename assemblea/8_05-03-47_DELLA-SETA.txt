onorevole presidente, onorevoli colleghi, conforme alla topografia ideologica o alla ideologia topografica di questa assemblea, dovrei cominciare col dichiarare che io parlo a nome del gruppo parlamentare repubblicano. ma, nell'ora storica nella quale questa assemblea si accinge ad espletare il compito per cui è stata espressamente convocata, nell'ora storica nella quale per la prima volta la costituzione italiana è chiamata a discutere una costituzione repubblicana, mi si permetta di dire che la parola gruppo mal risponde alla solennità del momento. preferisco dire che per la mia modesta parola il gruppo parla a nome non di un partito, ma di una scuola, di quella scuola repubblicana italiana la quale, attraverso una lotta secolare, col  pensiero e con l'azione, affermò il principio della sovranità del popolo, della sovranità nazionale, di quella scuola che, con la voce di giuseppe mazzini, costantemente, ardentemente, lanciò il grido: costituente e patto nazionale. oggi quanto i padri sognarono si è in parte realizzato. il primo momento è stato segnato dal referendum, cioè dall'esercitato diritto del popolo per dare a se stesso il proprio civile ordinamento; il secondo momento è stato segnato dalla prescelta forma repubblicana; il terzo momento, il più solenne, è questo nel quale noi ora siamo qui raccolti per discutere la costituzione, per fissare i principi basilari del nuovo ordinamento repubblicano. parole di colore oscuro sono state pronunciate ieri in quest'aula. l'onorevole lucifero si è doluto ieri di non avere potuto portare in questa discussione il contributo dei propri studi. certo deve essere un appassionato cultore di archeologia. l'onorevole lucifero ha detto che questa costituzione ha un carattere provvisorio, interlocutorio; che questa costituzione è l'ombra di un sogno, che la nazione non se la sente, che c'è un vuoto e su questo vuoto non c'è un ponte, ed ha aggiunto che l'ideale della costituzione dovrebbe essere una costituzione, sintesi, d'accordo in questo con l'onorevole togliatti, di tutte le ideologie. la costituzione dovrebbe quindi essere da una lato un amalgama ibrido di tutte le tendenze politiche; e dall'altro, anche se repubblicana, una costituzione solo in difesa della minoranza monarchica. l'onorevole calamandrei ieri ha anche tenuto a rilevare che, se in questa costituzione ci sono dei difetti, è che questa costituzione non è un epilogo, ma è un prologo, non segna il risultato di una rivoluzione, ma l'inizio di un lungo cammino che ancora è da percorrere. ora, onorevole calamandrei, quello che lei ha detto, in parte è vero; ma mi lasci rispondere all'onorevole lucifero che se oggi siamo qui a discutere una costituzione repubblicana, una tale costituzione non è il risultato esclusivo di date contingenze, di contingenze che possono riassumersi nelle colpe di una monarchia complice del fascismo; ma per noi questa costituzione è il risultato di tutto un processo storico, in piena rispondenza con la evoluzione della coscienza morale. il problema che noi oggi poniamo, il patto che noi oggi discutiamo, non costituiscono un fatto semplicemente politico, economico o sociale; è un fatto anzitutto per noi di ordine morale. c'è nella costituzione un titolo che parla dei poteri del presidente. orbene, questa costituzione repubblicana sta a significare che noi riteniamo che alla sommità dello stato non si può , non si deve più ormai ascendere per diritto ereditario, feudale, di nascita, ma ci si deve ascendere per la dignità della mente coronata dalla virtù . questa non si vuole intendere; e questo invece è il punto che bisogna mettere in particolare rilievo. ora, non rileverò quelli che sono i pregi di questa costituzione. non siamo qui per fare l'apologia o il panegirico del testo. riconosciamo le sue innegabili benemerenze; e ampia lode va data ai membri delle sottocommissioni. le libertà fondamentali sono riconosciute; la sovranità del popolo è affermata ; consacrato il diritto di referendum e di petizione; la responsabilità dei pubblici poteri è sancita; le autonomie locali sono riconosciute; i nuovi rapporti economici e sociali, i diritti di gestione, le organizzazioni sindacali, la eventuale socializzazione di dati complessi industriali sono ammesse; la indipendenza della magistratura è stata riaffermata; la pena di morte è stata abolita e tante e tante altre norme e tanti e tanti altri istituti che innegabilmente imprimono all'attuale progetto il carattere di una costituzione essenzialmente democratica. il merito principale di questa costituzione è questo: in essa non si parla semplicemente di diritti, ma anche di doveri. in questa costituzione troviamo la sintesi tra il principio individuale e il principio collettivo. in questa costituzione, inspirata al sentimento della solidarietà sociale, è giustamente riconosciuta la preminenza del fine collettivo sul fine individuale, pur affermando in pieno il valore della personalità umana. ma io non posso soffermarmi su questo. devo fare delle considerazioni di ordine generale. non intendo fare ciò che qualche collega ha già fatto, cioè una sintesi di tutto il progetto, nè tanto meno intendo soffermarmi su questo o su quel problema particolare; perchè allora questa non sarebbe più una discussione generale. io debbo attenermi alla norma che il nostro presidente ci ha ricordato. mi limiterò a valutare il progetto di costituzione nelle sue linee generali, riferendomi ad un qualche articolo, ad una qualche norma solo per avvalorare il problema generale che è in discussione. sarò aridamente schematico; sarò scandalosamente breve. primo punto. sono lieto che l'onorevole calamandrei abbia cominciato il suo discorso proprio con una osservazione che, parecchi giorni or sono, in data 20 febbraio, feci in una intervista che fu pubblicata dalla voce repubblicana, col titolo: estetica della costituzione. una costituzione è una costituzione. non è questo che enuncio un giudizio tautologico. esso significa che una costituzione non è una legge qualsiasi, nè tanto meno, è un codice. una costituzione è un documento storico, solenne, nel quale, con i diritti e con i doveri del cittadino, è disciplinato, nei principi basilari, tutto l'ordinamento dello stato. orbene, non è esagerato il pensare che in rispondenza con questa storicità , in rispondenza con questa solennità , una costituzione debba avere uno stile, tanto più quando si voglia fare una distinzione fra una costituzione che è semplicemente elargita, fra una costituzione che è data dal potere già costituito, quali i famosi statuti del nostro risorgimento, e una costituzione che è dettata dal potere costituente, cioè dal popolo nel pieno esercizio della sua sovranità . una tale costituzione deve, ripeto, deve avere uno stile; uno stile incisivo, lapidario; uno stile nel quale veramente, virilmente, si esprima il sentimento repubblicano di tutto un popolo, quel sentimento che non è semplice lealismo, è fede civile costante e profonda. vi potrei dire: leggete, ad esempio, la costituzione repubblicana della roma del 1849; preferisco dirvi: seguite l'esempio di roma antica, di quella roma che, in uno stile veramente lapidario, scolpì la sapienza delle sue leggi, ond'essa nei secoli è rimasta, e rimarrà , immortale. secondo. più volte ho letto, nei resoconti delle sedute delle commissioni, che una costituzione ha anche un valore pedagogico. giustissimo. una costituzione politica ha un valore pedagogico, in quanto addita una norma, in quanto segna un orientamento alla coscienza morale e civile del cittadino. quindi, perchè questa costituzione possa possedere, veramente, questo valore pedagogico bisogna anzitutto che sia chiara. chiara non solo nella dizione, onde essa sia facilmente accessibile anche alle comuni intelligenze, ma chiara anche nel senso che non contenga una qualche espressione equivoca, onde poi non dia luogo ad esercizi di ermeneutica legale e non si debba discutere se una norma legislativa sia o no incostituzionale. diamo un esempio, senza troppo addentrarci nei problemi particolari. l'articolo 5 pr del progetto dice che lo stato e la chiesa cattolica sono, ciascuno nel proprio ordine, indipendenti e sovrani. giusto. ma perchè nel progetto non si è inserito quanto troviamo nella relazione dell'onorevole ruini? ordine interno ovvero ordine esterno? bisogna ben chiarire se questa indipendenza, se questa sovranità concernano, semplicemente, l'ordine interno dello stato e l'ordine interno della chiesa ovvero concernano per ciascuno anche l'ordine esterno; il che porterebbe uno di questi poteri ad invadere illegittimamente la sfera dell'altro? bisogna precisare dunque che la chiesa e lo stato sono indipendenti, ciascuno, nel proprio ordine interno. altro esempio: all'articolo 28 pr è detto che i capaci ed i meritevoli, anche se privi di mezzi, hanno diritto di raggiungere i gradi più alti dell'insegnamento. noi ben comprendiamo cosa con questo si è voluto dire. è sancita una giusta norma democratica cui non possiamo non consentire incondizionatamente; però l'espressione è equivoca. sembra che gli incapaci e gli immeritevoli, se non privi di mezzi, abbiano il diritto di raggiungere i gradi più alti dell'insegnamento. sarebbe più chiaro dire che solo i capaci ed i meritevoli, anche se privi di mezzi, ecc. terzo: una costituzione è la espressione sintetica, non la espressione analitica del pensiero giuridico. più sobrio nelle sue norme è un articolo, minore è il numero degli articoli e la costituzione avrà una maggiore efficacia esplicativa e persuasiva. il progetto pecca alquanto di prolissità . l'articolo 28 pr, ad esempio, dice: la scuola è aperta al popolo. ma è inutile dirlo; è pleonastico. basta dire, come poi si è detto : l'insegnamento inferiore, impartito per almeno otto anni, è obbligatorio e gratuito. occorre, per un qualche articolo o per taluni articoli, compiere quest'opera di raggruppamento, di sintesi; per conferire al testo una maggiore snellezza bisogna sfrondarlo del troppo e del vano. ma, in rapporto a questa esigenza di una maggiore sobrietà , dobbiamo soprattutto osservare che il progetto pecca, come già scrissi, di elefantiasi costituzionale. si è voluto travasare nella costituzione tutto il travasabile, quasi usurpando il campo dell'attività legislativa. si trovano, così , ad esempio, nel progetto, delle norme che riguardano il matrimonio e i figli naturali e la scuola privata e il diritto al riposo e le ferie retribuite: tutte norme che potranno essere diversamente apprezzate, ma che certo, anzichè in una costituzione, trovano il loro riconoscimento in un codice civile e nella legislazione scolastica e sociale. voler conferire a certe norme il carattere della costituzionalità potrebbe anche nascondere l'insidia di voler fare della costituzione un impedimento a previste riforme legislative che non si vogliono accettare. quinto: importante, in una costituzione, è la sistematica; non è indifferente, in una costituzione, la logica distribuzione delle parti; non è indifferente che una norma sia precedente o susseguente ad un'altra. per esempio, nella parte prima i rapporti politici ( titolo quarto) seguono i rapporti economici ( titolo terzo) . io invertirei. prima i politici, dopo gli economici. non certo per disconoscere i valori di questi. ma solo perchè è attraverso un sano ordinamento politico che noi potremo attuare una vera democrazia del lavoro, una vera democrazia sociale. si è parlato molto, a proposito di sistematica, del famoso preambolo . l'onorevole lucifero ed anche l'onorevole tupini vogliono anzi un preambolo al preambolo, vogliono l'invocazione all'assistenza di dio. noi non abbiamo nulla in contrario a questo; noi comprendiamo tutta la grande importanza che, tra i problemi dello spirito, ha il problema religioso. non poco della mia vita ho dedicato e dedico, filosoficamente parlando, allo studio per problema religioso. ma non protremmo non domandarci: di quale dio si deve parlare? noi della scuola repubblicana abbiamo ereditato da mazzini la formula dio e popolo, non la formula, panteistica dio è popolo. il grande problema non è se dio sia con noi, come tanti pazzi criminali affermarono, ma se noi siamo con dio, cioè se sappiamo ascendere, individualmente e collettivamente, nella condotta individuale, nelle leggi e nelle istituzioni, a quel senso di spiritualità , a quell'anelito al bene , al giusto, all'onesto, senza di cui le repubbliche non si fondano, le repubbliche non si reggono. ( applausi) . noi respingiamo quel dio che, pur consacrato in una costituzione, pure untuosamente invocato, viene poi ateisticamente bestemmiato, facendolo complice necessario di ogni insania e di ogni delitto; facendolo talvolta anche sacrilego strumento di speculazione elettorale. l'onorevole lucifero vuole che nel preambolo ci sia una parola nuova: ma niente è nuovo sotto il sole; neppure il sentir dire che l'italia oggi non ha bisogno di una nuova costituzione, perchè non la sente, e perchè tutto si potrebbe ridurre a qualche ritocco dello statuto albertino. io comprendo il ritocco nel ritratto; comprendo, senza approvarla, l'arte del ritocco sul volto non bello di certe signore; ma, in fatto di costituzione certi ritocchi non si ammettono, non si possono ammettere. bisogna, gradualmente, rinnovare, con ben altri orientamenti, dalle fondamenta. l'onorevole lucifero, monarchico, parla dei diritti inalienabili e imperscrittibili del popolo; e quale diritto più inalienabile e più imperscrittibile di quello per cui un popolo non vuole abdicare la propria sovranità nelle mani di un monarca, cioè del privilegio ereditario dinastico? l'onorevole calamandrei vorrebbe che nel preambolo fossero inserite non delle vere e proprie norme giuridiche, ma delle norme etiche, che rappresentino un indirizzo, un orientamento, proiettate verso il futuro. ora, io mi permetto di osservare che la costituzione è quellà che è ; la costituzione è una costituzione; la costituzione , la parola lo dice, è uno status. le norme, anche se etiche, non possono essere norme vaghe, proiettate come un ideale verso il futuro . una costituzione, se non vuole ridursi ad un catechismo morale, se non vuole peccare di antistoricità , deve contenere norme precise, rispondenti, in una data ora, al reale stato delle coscienze. nel preambolo, se un preambolo ci deve essere, io scolpirei quei principi che scolpiscono, per così dire, lo spirito di tutta la costituzione; nonchè quei principii che oggi, non in quanto riconosciuti dallo stato, ma in quanto, pur se conquista morale di tutto un processo storico, sono di diritto naturale, fanno parte del patrimonio spirituale dell'uomo e del cittadino e costituiscono, nell'ordinamento dello stato, l'essenza della vera democrazia. e quale principio più democratico, quale quello che riconosce la eguaglianza dei cittadini innanzi alla legge, che non disconosce, in rapporto a date funzioni, date prerogative, ma nega ogni privilegio, sovrattutto il privilegio dinastico, il privilegio razziale, il privilegio teologale? tornando alla sistematica, per continuare negli esempi, io riporterei l'articolo 27 pr, che riconosce la libertà dell'insegnamento lì dove si parla delle pubbliche libertà . raggrupperei tutti gli articoli che concernono il referendum. il conferimento della grazia e della commutazione di pena da parte del capo dello stato, come l'amnistia e l'indulto da parte dell'assemblea, tutto questo lo riporterei là dove, nella parte seconda, si parla della magistratura. al modo stesso che, come parte ultima della costituzione, raggrupperei tutte quelle norme che hanno aderenza con l'ordinamento internazionale. ma c'è altra esigenza, un'esigenza logica, che non si limita alla razionale distribuzione delle parti, ma bensì esige quella logicità interiore che non permette in una costituzione la contraddittorietà . comprendo una costituzione retrogada; non comprendo una costituzione contraddittoria. la contraddittorietà , desautorandole, toglie valore morale alle norme stesse. la contraddittorietà , nella legge, specie in una carta costituzionale, si può esplicare, non legittimare. ci si consentano taluni esempi. non per entrare nel merito, ma per avvalorare il principio. noi troviamo, nella costituzione, all'articolo 7 pr, solennemente sancito il principio della eguaglianza dei cittadini innanzi alla legge, senza distinzione di opinioni religiose. e troviamo, all'articolo 48 pr, non meno esplicitamente, sancita la eguaglianza dei cittadini nell'accedere ai pubblici uffici. molto giuste, giustissime, ad esempio, tutte quelle disposizioni che, nella costituzione, sottraggono la donna a quelle condizioni di inferiorità morale, giuridica, politica ed economica nelle quali è vissuta da secoli. ma, sia lecito il domandare, come armonizzare il suddetto conclamato principio dell'eguaglianza sancito nella costituzione con quanto è stabilito nei patti lateranensi inseriti nella costituzione e con quanto si trova in altri codici, in altre leggi, come logica esplicazione dei patti stessi? primo esempio: l'articolo 5 c del concordato dice che un ecclesiastico, se irretito da censura, se apostata e quindi non più appartenente alla chiesa e quindi tornato ad essere un cittadino italiano qualsiasi, non può concorrere a pubblici impieghi nei quali sia messo a contatto col pubblico, non può concorrere ad una cattedra, non può aspirare al pubblico insegnamento, anche se fosse un'arca di scienza, ponendolo così al bando dal mondo civile, condannandolo alla miseria, infliggendogli la pena della interdizione perpetua dai pubblici uffici, quella pena che il codice penale contempla come appendice alla pena dell'ergastolo, per i più gravi reati infamanti. una tale disposizione, in una tale costituzione che si vuol chiamare umana e cristiana, non solo contraddice con principio dell'eguaglianza, ma è in contraddizione anche con l'articolo 27 pr che nella costituzione stessa sancisce la libertà dell'insegnamento. secondo esempio: l'articolo 36 c del concordato. dice questo articolo che anche nella scuola pubblica tutto l'insegnamento, non solo l'insegnamento religioso, deve avere per fondamento e per coronamento la dottrina cristiana secondo la prassi cattolica. quindi delle due, l'una: il cittadino non cattolico, o dovrà rinunziare, pure avendone le attitudini, a concorrere al pubblico impiego come insegnante, oppure dovrà essere reticente, dovrà insegnare contro la sua coscienza; e parimenti un alunno non cattolico o dovrà rinunziare a frequentare la scuola pubblica, oppure contro coscienza dovrà subire un insegnamento conforme alla prassi cattolica. anche questo non è eguaglianza. v'è di più . vi sono alcune disposizioni nel codice penale che sono il risultato logico dei patti lateranensi, del carattere della confessionalità dello stato. tali disposizioni vogliono punire, e giustamente, il delitto di offesa al sentimento religioso. giusto, perchè chi offende il sentimento religioso è un cittadino che mostra di non essere un cittadino, in quanto manca degli elementi primi della educazione civile. ma che cosa si deve punire? il fatto immorale per se stesso dell'offesa del sentimento religioso, ovvero deve esservi nel codice penale una discriminazione confessionale per cui, se il maleducato offende il sentimento religioso di un appartenente alla religione della maggioranza, la pena sarà tanto, cioè più grave, mentre se offende un cittadino appartenente alla minoranza religiosa, allora la pena sarà minore? voglio lusingarmi che molti cattolici, molti demo cristiani sentano la incongruenza, sentano la non moralità , la non giuridicità di tali disposizioni. ciò che si deve punire è il fatto immorale dell'offesa per se stessa, non può essere un criterio di giudizio il contenuto teologale della religione dell'offeso. nelle leggi, in tutte le leggi, e specialmente nel codice penale, non vi possono, non vi debbono essere discriminazioni di carattere confessionale. se queste discriminazioni vi sono, non parliamo più di eguaglianza dei cittadini dinanzi alla legge. è proprio un democristiano, l'onorevole cappi, che, prendendo la parola sulle comunicazioni del governo e rivolgendosi all'onorevole togliatti, ebbe giorni or sono, a dire: quando ci troviamo dinanzi ai grandi problemi dello spirito, quando è in giuoco il grande problema della giustizia, allora queste distinzioni, in nome della democrazia, fra maggioranza e minoranza non contano, non valgono, perchè altri sono i criteri, cioè i criteri morali con i quali tali problemi debbono essere posti e risoluti. quindi, concludo: a proposito di questa logicità interiore che deve animare una costituzione, vi sono ancora in questo progetto delle incongruenze, delle illogicità , per cui, se si vuole realmente affermato il principio dell'eguaglianza dei cittadini dinanzi alla legge, bisogna togliere alcune disposizioni che si trovano nel concordato e nel codice penale, tuttora vigente. un'ultima osservazione: una costituzione non deve essere reticente, deve dire esplicitamente quello che afferma. noi potremmo distinguere le costituzioni pavide dalle costituzioni coraggiose. parlo come se fossi un cattolico fervente. non qui è questione di problemi religiosi. all'articolo 5 del progetto si dice che i rapporti fra lo stato e la chiesa sono disciplinati dai patti lateranensi. io conosco tanti, anche fra gli onorevoli colleghi, ed anche fra gli uomini di legge, che sono venuti a dirmi: hai letto i patti lateranensi? io non li conosco. orbene, mettete questa costituzione nelle mani di un cittadino qualsiasi, il quale ha pure il dovere di conoscere la legge fondamentale dello stato. cosa potrà apprendere e comprendere nel leggere che i rapporti fra lo stato e la chiesa sono disciplinati dai patti lateranensi? nulla, assolutamente nulla. bisogna distinguere ( parlo, ripeto, come se fossi un convinto e fervente cattolico) bisogna distinguere, in questi patti, quelle norme che disciplinano dati rapporti particolari, da quelle, più generali, che scolpiscono, per così dire, la stessa fisionomia dello stato, quelle che ci dicono se lo stato ha o non ha una sua religione , se è o non è confessionale. si comprende che, in una costituzione , la norma, cioè il principio basilare, si riferisca alla legge posteriore che, nei particolari, avrà il compito di eplicarla e di disciplinarla; non si comprende che in una costituzione, un principio basilare, taciuto, si riporti, per la conoscenza, ad una legge, ad una convenzione anteriore, di cui si ignori, all'istante, il contenuto. se dunque si vuole che il nuovo stato abbia il carattere confessionale, se si vuole che esso abbia una sua propria religione, se si vuole che questa religione sia la cattolica apostolica e romana , ebbene, si abbia il coraggio di consacrare tutto questo in un esplicito articolo della costituzione. una costituzione reticente non è una costituzione convincente. bisogna che il cittadino, senza riferimenti sibillini, possa conoscere immediatamente i principi basilari, cui s'informa la costituzione. bisogna che una costituzione, sin dal suo primo articolo, riveli, lealmente, quale sia il suo reale volto, la sua propria fisionomia. bisogna che una costituzione, come espressione della educazione civile e politica di tutto un popolo, possa esporsi al libero giudizio delle nazioni. lo spirito, purtroppo, che pervade questa costituzione, lo avete udito già tante volte e lo udrete ancora, è , per quanto si cerchi di negarlo, lo spirito del compromesso. nessuna meraviglia: esso è la risultante logica, non dirò del modo col quale è stata composta la commissione, ma della situazione politica che ha portato a tale composizione. il compromesso è nei partiti, è nel governo, è nella commissione, è nella costituzione. si è voluto tra le due forze divergenti, evitare quel contrasto che avrebbe portato ineluttabilmente a due soluzioni, a due progetti: uno di maggioranza ed uno di minoranza. ma il contrasto è rimasto indiscutibile ed irriducibile. si ha in questo progetto una costituzione bifronte: è progressiva e retriva. da una parte, per la costituzione repubblicana , per le fondamentali libertà , per le autonomie regionali, per le norme economico sociali essa va oltre il liberalismo, va verso la democrazia; dall'altra, per lo stato confessionale, pel ritorno allo statuto albertino, cioè , su questo punto, allo stato fascista ( rumori al centro) ; dall'altro, nelle menomazioni morali e giuridiche delle minoranze religiose, essa assume posizioni anacronistiche ormai superate dalla coscienza moderna, perchè più non rispondenti alla ragione storica dei nuovi tempi. sarà superato questo dualismo? auguriamocelo. noi non dubitiamo che, attraverso un'ampia, libera e degna discussione, molte dissonanze potranno essere eliminate. ma, qualunque sia per essere il risultato, noi della scuola repubblicana rimaniamo imperturbabilmente sereni. noi ci affidiamo alla legge morale che non può mai essere violata impunemente; noi ci affidiamo alla legge della storia, il cui cammino , senza tragiche esperienze, non può mai essere ripercorso a ritroso . sul terreno morale noi educheremo i cittadini a rispettare la costituzione, che è pur stata sempre una grande conquista della libertà, a prezzo di tante lagrime e di tanto sangue; ma li educheremo anche al senso della storia che porterà i futuri cittadini, i futuri legislatori, a ricorrere e quel diritto di revisione che sta a ricordare che, ferma restando la forma repubblicana, le stesse istituzioni democratiche sono suscettibili, nel tempo, di essere corrette e perfezionate. ( applausi a sinistra) .
