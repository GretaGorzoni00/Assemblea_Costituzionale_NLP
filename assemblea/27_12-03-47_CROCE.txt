dopo l'ampia discussione generale di questo disegno di costituzione, dopo la critica di cui è stato oggetto- nella quale si direbbe che le censure hanno soverchiato i consensi- dopo che si è udita la parola di tanti esperti giuristi, permetterete a me che, quando tento di sottrarmi al nome impopolare di filosofo mi rifugio in quello di letterato, di osservare che forse una delle cagioni per cui l'opera non è felicemente riuscita proviene dall'essere stata scritta da più persone in corso. nè un libro, nè una pagina si compone se non da una singola mente che sola compie la sintesi necessaria e, avvertendo e schivando anche le più piccole dissonanze, giunge alla scrupolosa logicità e all'armonia delle parti nell'unità . veramente gli autori questa volta sono stati troppi: ma fossero stati, invece di 75, dieci, cinque o tre, sempre avrebbero dovuto, naturalmente, dopo eseguito il loro lavoro specifico e fissate le conclusioni a cui erano pervenuti, dare mandato a uno solo di loro di rimeditarle e formularle, il quale poi le avrebbe ripresentate agli altri e, raccolte le loro osservazioni ed obiezioni, rinnovato tante volte quante bisognava il suo atto sintetico, correggendo le incoerenze e contraddizioni che gli fossero per caso sfuggite e aggiungendo parti integrative, e tutto ciò sempre sotto la sua responsabilità intellettuale, col suo diretto riesame e con la sua interiore aprrovazione e sodisfazione personale. una scrittura diversamente condotta, per valenti che sieno i suoi molti e molteplici autori lascia più o meno scontento ciascuno di essi; laddove, condotta a quel modo, ottiene il loro consenso, come ammiriamo e facciamo nostra una bellapoesia senza essre intervenuti a scriverla. tutto si potrà collettivizzare o sognar di collettivizzare, ma non certamente l'arte dello scrivere. in effetto, dello statuto albertino del regno di sardegna, lo scrittore fu il giurista des ambrois, come la relazione ricorda, e di quello napoletano dello stesso anno l'avvocato e filosofo bozzelli: e così sempre che si sia fatta o si voglia fare una cosa organica, perchè in questo riguardo non v'è luogo a distinguere tra statuto concesso e statuto che il popolo chiede e approva. ma a questa prima cagione della mancanza di coerenza e di armonia del presente disegno si è aggiunta un'altra ben più grave: che i molti suoi autori non solo non potevano portarvi un'unica mente di scrittore, ma non vi perseguivano un medesimo fine pratico, perchè ai tre partiti che ora tengono il governo, non già in una benefica concordia discors, ma in una mirabile concordia di parole e discordia di fatti, ha corrisposto una commissione di studi e di proposte della stessa disposizione di animo, nella quale ciascuno di quei partiti ha tirato l'acqua al suo mulino e tutti hanno fatto come nella classica novella spagnola del cieco e del ragazzo che gli serve da guida e compagno, della quale qui leggerei ad ammonimento qualche tratto se non temessi la giustificata accusa di troppa frivolezza o distrazione letteraria. da tale procedere è noto quel che l'onorevole relatore chiama eufemisticamente carattere intermedio della proposta o diversità di accento, ossia i ben trasparenti negoziati accaduti tra i rappresentanti dei partiti che hanno messo capo ad un reciproco concedere ed ottenere, appagando alla meglio o alla peggio le richieste di ciascuno, ma giustificando le richieste oggettive della opera che si doveva eseguire. la quale opera era semplicemente e severamente questa: di dare al popolo italiano un complesso di norme giuridiche che garantissero a tutti i cittadini , di qualsiasi opinione politica, categoria economica e condizione sociale, la sicurezza del diritto e l'esercizio della libertà la quale porta con sè come logica sua conseguenza ( e nobilmente ce lo ha rammentato l'onorevole orlando), con la crescente civiltà la giustizia sociale che le si lega. un esempio, e insieme la diretta prova, del metodo tenuto è ( e sebbene già gli altri parecchi ne abbiamo altamente parlato, qui non posso tacerne neppure io) nella proposta di includere nella costituzione i patti lateranensi e l'impegno contro una possibile legge del divorzio. e che cosa c'è di comune tra una costituzione statale e un trattato tra stato e stato, e come mai a questo trattato in sede di costituzione si può aggiungere l'irrevocabilità , cioè l'obbligo di non mai denunciarlo o ( che vale lo stesso) di modificarlo solo con l'accordo dell'altra parte, mentre l'una delle due, cioè l'altro stato, non interviene e non può intervenire come contraente in quest'atto interno e quell'obbligo resta unilaterale, ossia appartiene a uno di quei monologhi che, come argutamente è stato osservato, nel testo presente si alternano coi dialoghi. parlai io solo in senato, nel 1929, contro i patti lateranensi; ma anche allora dichiarai nettamente che non combattevo l'idea delle conciliazioni tra stato e chiesa, desiderata e più volte tentata dai nostri uomini di stato liberali, perchè la mia ripugnanza e opposizione si riferiva a quel caso particolare di conciliazione effettuato non con un italia libera, ma con un italia serva e per mezzo dell'uomo che l'aveva asservita, e che, fuori di ogni spirito di religione come di pace, compieva quell'atto per trarne nuovo prestigio e rafforzare la sua tirannia. ( vivissimi applausi). ma nelle presenti terribili difficoltà , nell'affannosa problematica di tutta la vita italiana, nessuno e neppure io penso a riaprire quella questione, nè penso ad agitare l'altra del divorzio che non attecchì le altre volte in cui fu proposta, sicchè si direbbe che il costume italiano non ne senta il bisogno e la convenienza, e d'altronde l'indissolubilità del matrimonio sta nel codice civile. si dirà che la strana inclusione nella costituzione vuol essere assicurazione verso l'avvenire; ma quando mai parole come quelle legano l'avvenire? lo legano così poco quanto il famoso biglietto di impegno che ninon de lenclos fece a le chastre allorchè partì per la guerra. e se mi consente l'onorevole togliatti che più volte mi fece segno dei suoi motti satirici, che lo ricambi col semplice motto scherzoso, io quasi sospetto che la parte di ninon de lenclos abbia in mente di farla questa volta lui coi comunisti, che un giorno sperano di poter dire ai loro colleghi democristiani, i quali invano punteranno il dito su un articolo qualsiasi della costituzione da loro consentito: oh, le bon billet qù a là le chastre e fin da ora si direbbe che egli abbia l'occhio a una particciuola di uscita, perchè ammette l'indissolubilità del matrimonio fino a quando una nuova anima civile non si sarà formata in italia; e dipende evidentemente da lui di accellerare questa formazione o di annunziare che è avvenuta; e allora poveri patti lateranensi, povera indissolubilità matrimoniale e povera costituzione dunque, se quella inclusione, che è uno stridente errore logico e uno scandalo giuridico, è troppo fragile o illusorio riparo verso l'avvenire, perchè offendere il senso giuridico che è stato sempre così alto in italia e che solo il fascismo ha osato calpestare? simili compromessi, sterili, o fecondi solo di pericoli e concetti vaghi o contraddittori, abbondano, come s'è detto, nel disegno di costituzione, e saranno opportunamente rilevati e discussi, quando si passerà all'esame dei titoli e degli articoli. ma un altro di essi voglio qui accennare di volo, che sta a cuore a molti tra noi, di vari e diversi opposti partiti, liberali e socialisti o comunisti, dall'onorevole nitti agli onorevoli nenni e togliatti: la tendenza a istituire le regioni, a moltiplicarne il numero ed armarle di poteri legislativi e di altri di varia sorte. l'idea delle regioni come organismi amministrativi apparve già nei primi anni dell'unità con la quale erano state superate le concezione federalistiche che non avevano avuto mai molto vigore in italia, vagheggiate da solitari o da piccoli gruppi, o fugate dalla fulgida idea dell'unità che giuseppe mazzini accolse dal pensiero di niccolò macchiavelli, dall'anelito secolare dell'italia e dai concetti dei nostri patriotti delle repubbliche suscitate dalla rivoluzione francese, tra i quali tenne uno dei posti un politico meridionale, dal mazzini in giuventù studiato, vincenzo cuoco. ma ora, dopo la parentesi fascistica e la guerra sciagurata al seguito della quale vecchi malanni si risvegliano, come un organismo che ha sofferto una grave malattia, contrasti di nord e di sud, di italia insulare e di italia continentale, pretese e gelosie regionali e richieste di autonomie, si son fatti sentire, con gran dolore di chi, come noi, crede che il solo bene che ci resti intatto degli acquisti del risorgimento sia l'unità statale che dobbiamo mantenere saldissima se anche nel presente non ci dia altro conforto ( ed è pure un conforto) che di soffrire in comune le comuni sventure. ( vivi applausi) . so bene che certe transazioni e concessioni di autonomie sono state introdotte e che, al giudizio o alla rassegnazione di molti, questo era inevitabile per stornare il peggio; ma il favoreggiamento e l'istigazione al regionalismo, l'avviamento che ora si è preso verso un vertiginoso sconvolgimento del nostro ordinamento statale e amministrativo, andando incontro all'ignoto con complicate e inisperimentate istituzioni regionali, è pauroso. sembra che tutto si debba rifare a nuovo, che tutto sia da mutare o da distruggere della precedente costituzione, alla quale si attribuisce la colpa di aver aperto la via al fascismo; laddove il vero è che la via fu aperta dall'inosservanza e violazione della costituzione, che non era nemmeno più octroyee, concessa da un re, perchè sanzionata poi dai plebisciti. lo statuto del 1848 ha regolato e reso possibile lo splendido avanzamento dell'italia in ogni campo di operosità per oltre settant'anni, e, non rigido come questo nuovo che ci vien proposto- di quella rigidezza che improvvisamente scoppia e invita a mandarla in pezzi- ma flessibile, consentì a grado a grado, col modificarsi dei pensieri, degli animi e dei costumi, il diritto di sciopero agli operai e l'allargamento del suffragio, fino al suffragio universale, tutte cose che abbiamo trovate già fatte e preparate per la nostra ulteriore costruzione, quando, abbattuto il fascismo, abbiamo riavuto il nostro vecchio statuto. si ode ora spesso faziosamente ingiurare gli avversari politici col nome di fascisti; ma io ritrovo l'effettivo fascismo, tra gli altri cattivi segni, in questa imitazione del dispregio e del vituperio che i fascisti versarono sull'italia quale fu dal 1848 al 1922. di quell'età io mi sento figlio; nella benefica, nella santa sua libertà ho potuto educarmi e imparare; e mi si perdoni questa disgressione, perchè è dovere, io credo, che i figli difendano l'opera e l'onore dei padri. ( applausi) . ma io odo sussurrare da più di uno che la discussione che ora si fa nell'assemblea costituente è piuttosto figurativa che effetiva, perchè i grossi partiti hanno, come che sia, transatto tra loro e si sono accordati attraverso i loro rappresentanti nella commissione di studio e di proposte. avremo, dunque, anche all'interno una sorta di diktat, come quello che tanto ci offende e ci ribella, impostoci dalle tre potenze nel cosiddetto trattato di pace, al quale l'italia cobelligerante non ha partecipato e non vi ha veduto accolta nessuna delle richieste necessarie alla sua vita? ma quel diktat, venuto dal di fuori, se ci offende e ci danneggia, pure unisce tutti noi italiani nel proposito di scuoterlo da noi con tutte le forze del nostro pensiero e della nostra volontà , con tutte le virtù del nostro lavoro, col valerci delle occasioni favorevoli che non potranno non presentarsi nel mutevole corso della storia; ma questo, invece, al quale ci piegheremmo oggi nel governo delle nostre cose interne, essendo opera e colpa nostra, ci disunirebbe o ci corromperebbe; e perciò non è da sopportare e bisogna provvedere affinchè non eserciti la sua insidiosa prepotenza . in qual modo? si dirà . il modo c'è e dipende da noi, nè sta solo nel fatto che, oltre i grossi partiti ci sono gli altri, numericamente forse ma non idealmente inferiori, sebbene anche e soprattutto in ciò che i partiti sono utili strumenti di azione per certi fini contingenti e non sono il fine universale, non sono la legge del bene alla quale solamente si deve ubbidire, perchè , come montesquieu diceva di se stesso, egli prima che francese si sentiva europeo e prima che europeo si sentiva uomo. la partitomania, che ingenuamente si esprime nella formula che fu già del fascismo ed è ora la tromba ( ahi quanto diversa ) che il tassesco rinaldo udia dall'oriente, nella formula verbalmente assurda del partito unico, vorrebbe invertire questa scala di valori e porre lo strumento di sopra allo spirito umano che deve adoprarlo e collocare ciò che è ultimo al posto di ciò che è primo. contro codesta distorsione della vera gerarchia bisogna stare in guardia e ad essa opporsi in modo assoluto e radicale. ciascuno di noi si ritiri nella sua profonda coscienza e procuri di non prepararsi, col suo voto poco meditato, un pungente e vergognoso rimorso. io vorrei chiudere questo mio discorso, con licenza degli amici democristiani dei quali non intendo usurpare le parti, raccogliendo tutti quanti qui siamo a intonare le parole dell'inno sublime: veni, creator spiritus, mentes tuorum visita; accende lumen sensibus, infunde amorem cordibus . soprattutto a questi: ai cuori. ( vivissimi applausi- moltissime congratulazioni) .
