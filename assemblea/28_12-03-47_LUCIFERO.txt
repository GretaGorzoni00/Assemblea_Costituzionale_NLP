onorevoli colleghi, l'onorevole togliatti ha voluto celebrare ieri, sia pure in senso negativo, la mia serata d'onore, perchè mi ha nominato almeno una ventina di volte nel suo discorso. devo però soltanto su tre punti richiamare la vostra attenzione. il primo punto è un fatto personale e si riferisce a quella invocazione a dio che ho ritenuto di introdurre nel mio preambolo: invocazione a dio che non rappresenta niente di nuovo, perchè c'è in altre costituzioni. per esempio, la costituzione irlandese comincia con la santissima trinità . ad ogni modo io non vi trattengo sulla frase in cui si scherza su questo dio votato a maggioranza. dio non ha bisogno di voti. dio c'è , e quello che c'è non si vota. ma c'è una frase del discorso togliatti che mi ha fatto pensare; la frase è la seguente: quando ho sentito il nostro collega parlare di dio con tono con cui i nostri oratori di comizio parlano alla fine quando si tratta di avere degli applausi degli elettori, mi sono ricordato del primo comandamento. ora, onorevoli colleghi, questa è un'osservazione grave; grave per un cristiano- ed io sono cristiano- e grave per un uomo politico. è grave per un cristiano, perchè io avrei nominato il nome di dio invano; è grave per un uomo politico, perchè avrei portato in quest'aula- che deve ignorarla- una oratoria da comizio. capirete quindi che io ho fatto il mio esame di coscienza e l'esame di coscienza non poteva essere che quello di rileggere il testo di ciò che avevo detto. le mie parole erano le seguenti: vi prego di notare che sarebbe l'unico punto della nostra costituzione in cui dio è invocato ad assisterci e ad aiutarci. quel dio che non è di questa o di quella religione, ma di tutti gli uomini; quel dio ente supremo, spirito superiore che anima l'umanità , e che da noi latini, nella nostra terra, che ha dato tanto fervore e tanto cuore alla religione nostra attuale ed a quella che l'hanno preceduta, non può essere dimenticato nella legge fondamentale che deve regolare la vita del nostro paese. vi dico francamente che queste mie parole non hanno nulla di comiziesco e nulla per strappare l'applauso; io vedo in esso l'espressione di una profonda convinzione che è di molti altri italiani, anzi della stragrande maggioranza degli italiani. non credo quindi di essere incorso nell'errore cui ha accennato l'onorevole togliatti; anzi, caso mai, sono caduto nell'errore di eterodossia, tanto vero che l'onorevole lussu, mi mandò un bigliettino con la scritta: rischi di finire scomunicato; l'onorevole lussu se lo ricorderà . tengo perciò a dichiarare che non sono state parole comiziesche dette per strappare l'applauso, tanto più che, con il conformismo che vige ormai nella nostra camera, è acquisito che gli applausi sono soltanto quelli dei compagni di gruppo; e io dichiaro che sarei pronto a ripetere integralmente quella frase, perchè risponde alla mia profonda convinzione. in secondo luogo, ho chiesto la parola per una rettifica. l'onorevole togliatti ha detto, a proposito dell'ultimo capoverso dell'articolo primo del progetto di costituzione queste parole: ad esempio, all'articolo primo avevamo proposto la formula: la sovranità risiede nel popolo, i poteri emanano dal popolo. ora, per esattezza storica ed anche per un significato politico, sono voluto andare ad illuminare la mia memoria e ho preso i resoconti sommari della prima sottocommissione e della commissione plenaria. dal resoconto sommario della prima sottocommissione risulta che la proposta che si modificasse l'articolo nel senso che la sovranità risiede nel popolo, già contenuta in certo qual modo nell'articolo originario del relatore onorevole cevolotto e controbattuta nella relazione dell'onorevole dossetti, fu da me fatta in questi termini; e l'onorevole togliatti si associò alla tesi dell'onorevole dossetti; la mia proposta fu respinta con due soli voti favorevoli, il mio e quello dell'onorevole de vita. ugualmente, nell'assemblea dei settantacinque del 22 gennaio, io riproposi la formula: la sovranità risiede nel popolo. essa fu nuovamente respinta ed ebbe tre soli voti favorevoli: quello dell'onorevole de vita, quello dell'onorevole nobile ed il mio. ad ogni modo, sono lieto che l'onorevole togliatti, che è uomo riflessivo, e ciò gli fa onore, si sia convertito all'esattezza della nostra tesi. e visto che in questa sede ho ripresentato lo stesso emendamento, sarò lieto di votarlo con lui. infine uno schiarimento. l'onorevole togliatti, rivolgendosi a me ha detto: noi vogliamo non una costituzione afascista, ma antifascista; ed ha specificato che ciò voleva- ed aggiungo: vogliamo- per assicurare che la tirannide fascista non possa mai rinascere. ora tengo, a chiarimento del mio pensiero che forse l'altra volta non espressi con sufficiente chiarezza, a specificare che dissi precisamente questo: la costituzione dovrà essere non antifascita soltanto, ma qualcosa di più : dovrà essere afascista. e questo trova la spiegazione proprio nella frase dell'onorevole togliatti. l'onorevole togliatti ha detto: noi non vogliamo che torni la tirannide fascista e quindi siamo antifasciti. in questo siamo tutti antifasciti. ma non basta. si adombrano oggi nel mondo altre tirannidi. quindi, non basta essere antifascisti soltanto; bisogna essere contrari a tutte le tirannidi, qualunque ne sia il nome e qualunque aspetto esse possano prendere. questo non è più l'antifascismo che si dirige contro il fascismo, ma è l'afascismo, cioè il superamento della concezione del fascismo in forma positiva ed in forma negativa. e ciò tanto più in un momento in cui abbiamo ascoltato dei discorsi preoccupanti, come quello dell'onorevole nenni, e che stiamo discutendo una costituzione che non io, ma un maestro insigne come l'onorevole orlando, ha definito totalitaria. ( applausi a destra) .
