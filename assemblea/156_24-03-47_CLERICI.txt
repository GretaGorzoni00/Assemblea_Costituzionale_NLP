onorevoli colleghi, la questione è minima, ma l'emendamento da me proposto parmi si raccomandi per la sua brevità ( sono otto parole, anzichè 18 ( commenti) ; ed è un bel precedente se potessimo per altri articoli raggiungere simile risultato) , per la incisività ( perchè sembra più perentorio, anche per il popolo, che dovrà apprendere la nostra costituzione) ed anche per la serietà ( perchè mi pare che l'articolo proposto dalla commissione sappia un pò di modello di sartoria) . so che esso è la traduzione letterale di analoga disposizione della costituzione francese. qui per vero la commissione dei 75 non ha fatto un grande sforzo cerebrale, perchè essa ha sostituito in tutto il verde al bleu del testo francese. ma credo che egualmente la dizione proposta sia non solo superflua, ma anche brutta, perchè nessuno in italia ignora che il nostro tricolore è verde, bianco e rosso; e non lo ignora il mondo. non lo si ignora soprattutto perchè da quando il tricolore fu consacrato, or sono 150 anni, a reggio emilia, è restato sempre il simbolo della libertà , dell'unità e dell'indipendenza della patria; la bandiera della cispadana e della cisalpina come della gloriosissima partenopea. ed a napoli risventola nel 1821, come ovunque nei moti del 1830 e del 1831, come nel 1848, allora quando i delegati di milano lo imposero a carlo alberto, sempre esitante e sempre ambiguo. e così fu che il tricolore divenne nello stato sardo la bandiera nazionale in luogo della bandiera azzurra: quella tricolore che venti giorni prima, nel concedere, o meglio nel farsi strappare lo statuto, carlo alberto aveva ancora bandito, ancora proscritto. ma nel suo stesso decreto, emanato l'indomani, carlo alberto si limitava a dire che il tricolore italiano era assunto come bandiera dello stato senza fermarsi ad altre specificazioni. specificazioni circa le bande e persino l'asta e gli altri ammenicoli si trovano in numerose leggi e decreti, da quelli sardi del 1848 alla legge del 25 marzo 1860, dal decreto fascista 25 novembre 1925, n. 2264, il quale specifica le varie bandiere per l'esercito, la marina e simili, sino al decreto reso all'indomani del referendum del 2 giugno. altre cose saranno da stabilirsi o mutarsi in leggi particolari; ad esempio il colore azzurro, l'azzurro dei savoia, dell'asta; ma questo rientrerà nelle cure specifiche dei repubblicani storici. sono queste le ragioni per le quali ritengo accoglibile il mio emendamento.
