non ho bisogno di spiegare le ragioni dell'emendamento presentato da me e dai miei amici, perchè il concetto in esso affermato sembra ormai condiviso dall'assemblea, in quanto che parecchi altri emendamenti presentati da varie parti dell'assemblea coincidono nella proposta di sostituire le parole appartiene al popolo alle parole emana dal popolo. alcuni emendamenti esprimono lo stesso concetto con parole diverse, come ad esempio quello che dice: la sovranità è del popolo. non ho bisogno di attardarmi ad esporre le ragioni del nostro emendamento, perchè esse sono già state spiegate da oratori che mi hanno preceduto. voglio fare soltanto una breve osservazione in merito a quanto diceva poco fa l'onorevole lucifero, il quale, mentre aderisce al nostro concetto informatore, che è quello di fissare nella nuova costituzione il principio della sovranità popolare, come reazione alle degenerazioni assolutistiche che si ebbero nel periodo fascista, preferisce la dizione risiede nel popolo. e l'onorevole lucifero spiegava questa sua preferenza, trasferendo, adattando alla materia costituzionale un principio, direi, di diritto privato, cioè facendo la differenza tra il diritto di proprietà e il diritto di possesso. dice l'onorevole lucifero: interessa fissare nella costituzione il possesso, anzichè la proprietà , perchè il possesso, è qualche cosa di più vivace, è qualche cosa di più importante della proprietà . a noi sembra, invece, che interessi scolpire esattamente il principio dell'appartenenza della sovranità al popolo, di cui il possesso nel popolo è l'aspetto esteriore ( interruzione dell'onorevole lucifero) , e conseguenziale. la formula la sovranità appartiene al popolo, che la esercita, ecc. contiene in sè anche il concetto che essa risiede nel popolo. quando avremo fissato nella costituzione il principio dall'appartenenza, avremo stabilito non solo che la sovranità è del popolo, ma anche- implicitamente ma necessariamente - che nel popolo essa risiede. perciò sollecitiamo dall'assemblea l'approvazione della nostra proposta.
