onorevoli colleghi, non ho preso la parola durante la discussione preliminare, perchè era giusto che il nostro gruppo lasciasse il compito di esprimere il nostro pensiero sull'intero progetto di costituzione a quei colleghi che hanno partecipato ai lavori preparatori; ed anche perchè i sette articoli delle disposizioni generali contengono il piano programmatico di tutta la costituzione: natura dello stato, rapporti tra lo stato colla creatura, dico di proposito creatura; col mondo esterno, colle altre nazioni ( articolo 3 pr e articolo 4 pr) ; col mondo dello spirito, la chiesa ( articolo 5 pr) ; col mondo del lavoro ( articolo 6 pr e articolo 7 pr) . aveva ragione l'onorevole ruini quando parlava di architettonicità della costituzione. c'è , infatti, dell'architettura, per lo meno in questa parte del progetto. proprio così , non sarà quella di michelangelo, sarà quella del palladio; ma è sempre spirito cinquecentesco e mediterraneo. potrò così ugualmente esprimere il mio pensiero sull'intera costituzione, sia pure brevemente, senza che l'ottimo presidente onorevole terracini, del quale ogni giorno di più ammiriamo la preparazione e, sovrattutto, il garbo, sia costretto a richiamarmi all'ordine. ed ecco il mio pensiero: l'esame dell'articolo 1 pr, articolo 6 pr e articolo 7 pr, seconda parte, pur prescindendo dalle considerazioni fatte dall'onorevole orlando sulla seconda parte del progetto, ci convincerebbe ( il significato di questo condizionale lo spiegherò più tardi) che questo progetto di costituzione potrebbe ( altro condizionale) costituire una pedana di lancio verso il totalitarismo. dall'articolo 1 pr si desume che l'italia vuol esser una repubblica di lavoratori. il progetto non dice così , ma è questa la dizione proposta dall'onorevole togliatti, e l'attenuazione della formula è stata dallo stesso togliatti subita, ma non abbandonata, come egli stesso ci ha detto. repubblica di lavoratori, come ce ne sono già tante nel mondo; e sappiamo da quale parte orientarci per scoprirne qualcuna. ricordo, per esempio, che un giorno il capo del partito comunista, durante una riunione della commissione dei trattati, disse che il regime jugoslavo è uno dei più civili e democratici del mondo. vi fu qualcuno che propose, invece del termine lavoratori, il termine cittadini; e badate che, quando si passò alla votazione della proposta, essa ottenne la parità dei voti. adesso alcuni colleghi ripropongono cittadini. ebbene, colleghi, io respingo questo termine e accetto quello di lavoratori, perchè qui si vuole incidere nelle tavole del nuovo patto il segno di un orientamento nuovo: la rivendicazione dell'alta dignità del lavoro umano, rivendicazione che dev'essere il fondamento essenziale della repubblica democratica italiana, conferendosi ai lavoratori il diritto di partecipazione effettiva, come dice il progetto, alla organizzazione politica, economica e sociale del paese. sarebbe assurdo e antistorico, oltre che immorale, voler negare, e sarebbe puerile nascondere sotto un termine denicotinizzato questa ascesa delle masse lavoratrici, che vorrei dire magnifica, soprattutto se potessi comprendervi i ceti medi. ( interruzione. una voce a sinistra. sono lavoratori anche quelli) . senza dubbio, ma è difficile classificarli proletari. ( interruzione. una voce a sinistra. lo sono il più delle volte, anche se non si accorgono di esserlo) . e se potessi escludere, dalla testa dei suoi battaglioni, alcuni pericolosi attivisti. vi sono molti oggi che ostentano uno sviscerato amore per la classe operaia, e mi sembrano simili a quel tale che, vedendo scendere la piena, si pose sull'argine in costume da bagno, dichiarando che i bagni di fiume fanno bene alla salute. ma non di noi può dirsi questo, che tutta la vita abbiamo riempito di questo anelito verso una migliore giustizia sociale e che alle masse lavoratrici abbiamo sempre detto e diciamo ancora oggi avanti, per tante ragioni, ma soprattutto perchè esse sono noi stessi. però la società non è composta soltanto di lavoratori. i pensionati, gli invalidi non sono lavoratori, eppure non si può negare ad essi la partecipazione alla vita del paese. disse l'onorevole ruini, nei lavori preparatori, che l'organizzazione politica, economica e sociale della repubblica ha per fondamento essenziale l'apporto di tutti i lavoratori, il lavoro di tutti, non solo manuale, ma in ogni sua forma di espressione umana . l'onorevole togliatti un giorno aggiunse che egli non aveva difficoltà , per sgombrare il terreno da ogni equivoco, che si dicesse lavoratori del braccio e della mente. io spero che vorrà confermarlo in questa più acustica sede e, soprattutto, nelle più stabili tavole di questo nuovo statuto che vogliamo dare al nostro paese. per le considerazioni che ho fatte, ho proposto qualche emendamento agli articoli in esame. innanzi tutto, l'italia è una- aggiungerei una- repubblica democratica. come nella costituzione francese: grammaticalmente e letterariamente suona meglio. ( interruzione ruini, presidente della commissione per la costituzione. sì ; è un errore di stampa della vecchia edizione) . poi: la repubblica italiana ha per fondamento- aggiungerei l'aggettivo essenziale- il lavoro e la partecipazione effettiva di tutti i lavoratori- accetto la frase dell'onorevole togliatti- del braccio e della mente. il resto dell'articolo potrebbe rimanere immutato, salvo la formula che la sovranità non emana, ma risiede nel popolo ed è esercitata nelle forme di legge. nell'articolo 6 pr , mi sembra mal detto principi di umanità fra gli uomini, perchè , se sono principi di umanità , non possono certo attuarsi fra le scimmie: è una ripetizione. mi pare che basti dire principi di umanità . ( interruzione ruini, presidente della commissione per la costituzione. gli uomini si erano dimenticati di essere umani) . questo è verissimo: è una amara constatazione; ma non toglie valore al mio rilievo. questo articolo si ispira alla costituzione russa e a quella francese. come sostanza, mi sembra impeccabile, perchè concede abbastanza alla nostra ideologia, la cristiana, contemplando prima i diritti della persona come individuo isolato e poi quelli della persona in funzione sociale. si metta, ora, l'articolo 6 pr in relazione con l'articolo 7 pr. è compito della repubblica rimuovere gli ostacoli d'ordine economico e sociale che limitano la libertà e l'eguaglianza degli individui e impediscono il completo sviluppo della persona umana. che cosa significa ciò ? ce lo dice l'onorevole togliatti- lavori preparatori della prima sottocommissione, pagina 175- il quale cita l'esempio della costituzione sovietica, in cui si afferma che tutte le libertà devono essere esercitate nell'interesse dello sviluppo della societa ' socialista. ora, è certo- egli dice- che non si può introdurre una simile formulazione nello stato italiano, dato che purtroppo, il purtroppo è suo e non mio. ( interruzione. una voce a sinistra. lo sappiamo) . dato che purtroppo l'italia non ha ancora un ordinamento socialista. ma si potrebbe adottare una formula in cui si dicesse- è sempre lui che parla- che tutte le libertà debbono essere esercitate in modo che siano coerenti allo sviluppo della società democratica. sarebbe come dire: libertà di marcia, con l'obbligo di andare a destra, cioè a sinistra, o libertà di respirare ma col naso chiuso ( interruzione ruini, presidente della commissione per la costituzione. no) . si tratta di un concetto di libertà diverso, come diceva l'onorevole dossetti, dal concetto finora adottato. e l'onorevole cevolotto disse testualmente- come vede, onorevole ruini , non sono il solo a fare rilievi di questo genere- che, se alla libertà del progetto si desse una sola direzione obbligatoria, non si avrebbe più una costituzione democratica. in tal caso- aggiunse con finezza l'onorevole cevolotto- sarebbero lesi i diritti di libertà del partito comunista, che non potrebbe esercitarli per arrivare alle finalità dello stato comunista. ma l'onorevole togliatti rispose che il partito comunista potrebbe esercitare egualmente i suoi diritti, perchè lo stato comunista è uno stato democratico. e siamo al nocciolo della questione: lo stato comunista è uno stato democratico ricorderete che ho usato un condizionale, anzi due condizionali in principio, dei quali vi ho promesso la spiegazione. ecco: dissi che la costituzione ci farebbe pensare ad un avviamento al comunismo. ci farebbe pensare non significa ci fa pensare. dobbiamo confessare il vero: il testo, la lettera di questo codice non sono allarmanti; sarebbero accettabili. ma, adombrata dall'onorevole orlando, accennata dall'onorevole croce, manifestata da me, vi è in molti di noi la preoccupazione assillante che esso potrebbe venire interpretato ed attuato con uno spirito nettamente totalitario. ma, si dirà , non è lecito attribuire la malafede all'avversario. esatto. però troppi episodi smentiscono le parole, perchè alle parole si possa credere: viminale, emilia, dongo, per citarne alcuni. ( commenti- interruzioni a sinistra) . non posso nè debbo addentrarmi nell'argomento. primo, perchè mi allontanerei dal tema. secondo, perchè si tratta di fatti storici, di fatti rivoluzionari. rivoluzionari, e, quindi, non vanno giudicati con la logica e con la morale di tutti i giorni. se giovanni amendola avesse avuto una mentalità rivoluzionaria, tante sventure sarebbero state evitate al nostro paese. storici: ed è la storia che dovrà giudicare di fatti compiuti da uomini i quali in momenti supremi, hanno avuto nelle loro mani le trame della storia. ma quando un uomo, un cittadino, prende, dinanzi a certi episodi rivoluzionari, un atteggiamento di sfida nei confronti del paese. ( interruzioni a sinistra) . ( interruzione li causi. l'accenno a dongo si riferisce all'uccisione di mussolini? ) vuol fare una sfida al paese anche lei ? io parlo con un senso di misura e con un senso di equilibrio che lei, onorevole li causi, dovrebbe invidiarmi. ( interruzione li causi . ma la chiarezza? io domando la chiarezza l'accenno a dongo si riferisce all'uccisione di mussolini? ) ( interruzione presidente terracini. onorevole li causi, s'è già sentito bene quello che lei ha detto) . io dico che quando si parla di questi fatti nel modo come ne fu parlato, anzi scritto, dal giornale l'unità , alcuni giorni fa, con quell'atteggiamento di sfida che oggi si mutua con poca fatica e con poco rischio l'onorevole li causi, e il paese non reagisce o reagisce debolmente, vuol dire che il paese è diventato sordo e grigio. ( interruzioni a sinistra) . ( interruzione li causi. è la frase di mussolini lei è sordo e grigio) . è sotto il peso di una coazione morale che equivale e supera la violenza fisica aggiungo che spesso anche i grandi attori commettono degli errori, come quando il capo del partito comunista ha fatto, come poco fa ricordai, l'imprudente parallelo tra comunismo e democrazia. che importa dunque che egli venga a dirci che non ha conquistato i comuni con le latte di petrolio o col manganello, come se tutte le violenze fossero fisiche ed a base di carburanti liquidi si pensi anche alle recenti proposte di legge jugulatorie della libertà , se pure non si tratti di una malvagia invenzione ai danni dell'onorevole de gasperi ecco perchè , onorevole togliatti, siamo scusabili se non vi prestiamo soverchia fede, quando, dall'alto del vostro sesto cerchio , con l'impeccabile vestito bleu, col tono cattedrattico e mellifluo di un professore di teologia, affermare di essere il più fiero paladino della libertà . ma, onorevole togliatti, il sesto cerchio è proprio quello degli eresiarchi nell'inferno di dante. ( rumori- commenti) . ora, poichè viviamo in questo clima, e dobbiamo preoccuparci della sorte e della libertà degli uomini che vivono in questo clima e lo statuto deve interpretare i bisogni e le aspirazioni di questa gente, e poichè gli articoli criticati da me ( come del resto l'articolo 31 pr, l'articolo 36 pr, l'articolo 37 pr, l'articolo 40 pr, l'articolo 41 pr, l'articolo 43 pr) possono essere interpretati ed attuati in modo da non garantire ai cittadini il bene fondamentale della libertà , io propongo di sopprimere la seconda parte dell'articolo 7 pr, vale a dire dovrebbero rimanere in piedi l'articolo 6 pr, e la prima parte dell'articolo 7 pr. del resto, quanto è detto nella seconda parte è anche espresso dall'articolo 6 pr. si dovrebbe sopprimere la parte che dice: è compito della repubblica rimuovere gli ostacoli d'ordine economico e sociale che limitano la libertà e l'eguaglianza degli individui e impediscono il completo sviluppo della persona umana. se voi rileggete l'articolo 6 pr, vedrete che c'è quanto basta affinchè il legislatore, che poi interpreterà ed attuerà lo statuto, possa farlo tutelando tutti i diritti del lavoro ed insieme quelli del singolo. ho finito per quanto riguarda l'articolo 1 pr, l'articolo 6 pr, e l'articolo 7 pr. passiamo all'articolo 4 pr. di questo articolo 4 pr vi ha già parlato l'onorevole bencivenga. debbo premettere, affinchè l'amico li causi si risparmi l'incauta fatica di interrompermi ancora, che io ho già dichiarato che sono fieramente contrario a tutte le guerre, e che nel 1937 avevo preparato una conferenza, in cui sostenevo che una guerra tra nazioni di eguale o simile livello di civiltà , deve essere per forza un cattivo affare sia per l'aggressore come per l'aggredito. non potei fare questa conferenza perchè gli amici con i quali mi consigliai, mi dissero che, se l'avessi fatta, probabilmente sarei andato a finire al confino. ( commenti) . ( interruzione li causi. essere eroico non è un obbligo) . il confino non è un monopolio della repubblica; esisteva al tempo del fascismo. ( interruzione. una voce a sinistra. prendiamo atto della buona intenzione) . il fatto che io chiedo, insieme all'onorevole bencivenga ( egli è un generale ed io sono un borghese) , la soppressione di questo articolo, non deve far pensare che io sia favorevole all'idea di una guerra di conquista, o anche di riconquista. però l'articolo è strano e non so da dove sia nato. ho cercato nei lavori preparatori, ma non sono riuscito a trovare la fonte; forse qualcuno ha pensato che c'era un articolo simile nella costituzione francese ed ha creduto opportuno copiarlo. ( interruzione. una voce a sinistra. c'è il trattato di pace ) . l'italia rinuncia alla guerra come strumento di conquista. l'italia , dunque, rinuncerebbe alla guerra, ma soltanto come strumento di conquista e di offesa alla libertà di altri popoli. quindi bisognerebbe fare questo esame, che è molto difficile: guerre giuste e guerre ingiuste. ci sono stati dei giuristi, a corto di occupazioni più serie, i quali hanno scritto perfino dei trattati, come il signor de la priere e il signor regout ( le droit de juste guerre) , nei quali sono elencati i principi in base ai quali si dovrebbe subito riconoscere se una guerra è giusta o ingiusta. ma, nella pratica, la cosa non è così semplice. per esempio, il collega bencivenga ha ricordato il caso della francia, nella cui costituzione è scritto da tempo immemorabile che la francia rinuncia alle guerre di conquista. però , sottilizzando, i giuristi e gli uomini d'arme francesi sono venuti alla conclusione che una guerra per la riconquista della ruhr non sarebbe stata una guerra di conquista. e, se vogliamo allontanarci dalla storia ed avvicinarci ai tempi presenti, guardate un pò : la guerra della russia alla finlandia è una guerra di difesa o una guerra di aggressione? e non è forse vero che, nel patto ribbentrop-molotov, si ritrova per lo meno una duplice e coeva volontà di aggressione? e, se non vi piace parlare dell'est , parliamo dell'ovest. pensate che l'america sostiene di essere stata una nazione aggredita; ma io vi prego di tornare indietro col pensiero e di ricordare quei carichi di armi che gli stati uniti di america mandavano, scortati dai loro aerei e dai loro caccia, alla belligerante inghilterra. io domanderei al signor regout se la guerra che nacque da quegli invii di armi, che una nazione neutrale faceva ad una nazione belligerante, sia da considerarsi una giusta o un'ingiusta guerra, una guerra di aggressione o una guerra di difesa . ( interruzione li causi. la guerra fascista e la guerra di liberazione: quale è giusta e quale ingiusta? ) ( interruzione. una voce a destra. è una fissazione ) ( commenti) . dica un poco, onorevole li causi: quando parla di guerra fascista, non potrebbe rivolgersi al suo portiere, se lo ha? perchè si rivolge a noi? scelga migliori occasioni per parlar: lei non è felice nelle interruzioni: le lasci fare all'onorevole togliatti. ella si accende a freddo e dice corbellerie scusi, onorevole presidente: dovevo ribattere l'interruzione, per quanto fatta male a proposito. in fondo, volevo dire questo: che per quanto teoricamente possa apparire facile discernere le guerre giuste dalle guerre ingiuste praticamente tutte le guerre vinte sono giuste e tutte le guerre perdute sono ingiuste. quindi, rinunciamo a questo articolo, tanto più che è ridicolo che noi, nazione disarmata, con un esercito ridotto soltanto ai limiti di una forza di polizia, senza navi da guerra, senza fortezze, senza bomba atomica, facciamo affermazioni del genere. lasciamole fare alle nazioni satolle: noi possiamo farne a meno. anche perchè , onorevoli colleghi di questa assemblea, in quell'ignobile ordine di pace, se voi lo rileggete articolo per articolo, troverete dieci volte la frase l'italia rinunzia, che non corrisponde a nessun atto di volontà del popolo italiano. l'italia rinunzia dieci volte; l'italia riconosce quattordici volte allora il governo presieduto dall'onorevole de gasperi ha creduto di firmare sotto l'imperio della coazione; accettare, allora, quella parola, rinunzia, è stata una necessità ; adesso sarebbe una viltà . quindi, io credo che questo articolo debba venir soppresso, o, se questa assemblea sarà del parere che l'articolo va mantenuto, lo sostituirei con il seguente: l'italia condanna il ricorso alle armi nelle controversie fra le nazioni e consente. ( il resto può andare nel testo attuale, e precisamente: consente, a condizione di reciprocità e di eguaglianza, le limitazioni di sovranità necessarie ad una organizzazione internazionale che assicuri la pace e la giustizia tra i popoli) . e veniamo brevemente all'rticolo 5 pr pochi minuti ancora ed avrò finito. vi devo confessare che, quando ho letto per la prima volta nel progetto di costituzione questo articolo: lo stato e la chiesa cattolica sono, ciascuno nel proprio ordine, indipendenti e sovrani. i loro rapporti sono regolati dai patti lateranensi. qualsiasi modificazione dei patti, bilateralmente accettata, non richiede procedimenti di revisione costituzionale, si trovarono un poco in conflitto la mia coscienza di giurista e di legislatore, per quanto modesto, e la mia coscienza di cattolico; perchè mi domandavo come mai lo statuto della repubblica italiana potesse contenere il riferimento ad un trattato di carattere internazionale. ma ho studiato meglio la questione ed ho attinto luce dai maggiori e adesso il dubbio è scomparso dall'animo mio. certo, coloro che sono più esperti di me in materia di diritto costituzionale potranno escogitare una forma che faccia riuscire più accettabile ai colleghi dell'altra sponda questo riferimento della nostra costituzione ai patti lateranensi, ma se anche l'articolo dovesse rimanere così , io lo accetterei senz'altro. ( interruzione pajetta giancarlo. allora ha chiesto consiglio al confessore, non ai giuristi ) se il confessore fosse stato più intelligente e, sprattutto, spiritualmente più elevato di voi, il che è facile, avrei fatto bene a chiedere consiglio a lui ( approvazioni a destra) . l'onorevole ruini ha detto testualmente: l'affermazione dell'articolo 5 pr non significa inserire nello statuto i patti lateranensi, ma dare ad essi una speciale posizione costituzionale. mi sembra che abbia detto così e di aver trascritto esattamente il suo pensiero. non so se sia pienamente accettabile questa proposizione, ma credo, anzi so, che alcuni membri autorevoli di questa assemblea stanno elaborando delle proposte di emendamento all'articolo 5 pr. io credo che nella sostanza siamo tutti d'accordo, perchè anche l'onorevole togliatti, nei lavori preparatori, ha detto autorevolmente che il suo partito non ha nulla in contrario a che anche la firma della repubblica italiana sia apposta in calce al concordato ed ai patti lateranensi. quindi, in fondo, si tratta di una questione di forma: se debba o non debba nel nostro statuto farsi un riferimento esplicito ai patti lateranensi. ed allora io voglio ragionare non come un giurista, ma come un uomo della strada. ( interruzione. una voce all'estrema sinistra. come un uomo qualunque) . come un uomo qualunque, e me ne onoro. e dico questo: il concordato e i patti lateranensi da un canto riguardano i rapporti fra uno stato sovrano e un altro stato sovrano. e anche in ciò i patti hanno dei caratteri peculiari, perchè questo altro stato sovrano è circondato da tutte le parti dallo stato italiano, abitato da italiani, in terra italiana. ma la considerazione da fare, di molto maggior valore, è un'altra. i patti lateranensi non stabiliscono soltanto i rapporti fra uno stato sovrano e un altro stato sovrano, ma i rapporti fra uno stato sovrano e la chiesa cattolica apostolica romana, che è cosa ben diversa. questo istituto , rispettabile per tutti, per noi di origine divina, si irradia e vive in tutte le contrade d'italia per mezzo delle sue chiese, i rintocchi delle cui campane si fanno sentire anche nel latifondo siciliano, nei più remoti villaggi. e poi c'è una folla, una miriade di ambasciatori, consoli, addetti di ambasciata, vescovi,  parroci, sacerdoti che portano la parola della chiesa in tutte le contrade d'italia. e con questi rappresentanti di quest'altra potenza spirituale la grande maggioranza dei cittadini italiani ha giornalmente dei rapporti intimi, dei rapporti spirituali, sia pure come quelli a cui alludeva poco fa il collega dell'opposizione, per cui da questi ambasciatori del mondo dello spirito, e, per noi, del mondo della verità , ci vengono giornalmente dei consigli, degli ammonimenti, che noi qualche volta consideriamo, e sono, delle direttive di vita e di azione. orbene, di questo fatto assolutamente peculiare, ineguagliabile, che rappresenta tanta parte della vita della nazione, è possibile che lo stato, nella sua carta fondamentale, non debba tener conto, chiarendo in che modo devono essere regolati i suoi rapporti con questo ente spirituale e sovrano che siede e vive nel suo stesso territorio? questo è il mio pensiero . cosicchè io concludo col dire che, per mezzo di questo articolo del progetto di costituzione, noi, stato, con indifferenza, la chiesa , con dolore, consentiamo agli amici dell'altra sponda di professare liberamente la religione che vogliono, e anche di non professarne alcuna; ma consentano essi senza rammarico a noi cattolici che, nell'orbita dello stato sovrano, attraverso il riferimento costituzionale all'inviolabilità dei patti lateranensi, possiamo vedere riaffermato il nostro filiale ossequio alla chiesa cattolica apostolica romana. ( applausi a destra e al centro) .
