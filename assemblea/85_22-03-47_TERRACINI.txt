le disposizioni generali comprendono sette articoli. dopo la lunga discussione generale è sperabile che potremo in pochissimi giorni acquisire al nostro testo costituzionale questi sette articoli delle disposizioni generali, a proposito dei quali sono stati presentati molti emendamenti, che sono stati stampati e distribuiti. di questi emendamenti alcuni, per la loro formulazione, debbono considerarsi come sostitutivi. cominciamo intanto l'esame dell'articolo 1: l'italia è una repubblica democratica. la repubblica italiana ha per fondamento il lavoro e la partecipazione effettiva di tutti i lavoratori all'organizzazione politica, economica e sociale del paese. la sovranità emana dal popolo ed è esercitata nelle forme e nei limiti della costituzione e delle leggi. a questo articolo sono stati presentati vari emendamenti, dei quali credo necessario fare una breve analisi per vedere se in realtà si tratti di veri emendamenti o non piuttosto di formulazioni che riprendono, sia pure con diverse parole, gli stessi concetti degli articoli redatti e presentati dalla commissione, sicchè non possono essere considerati veri emendamenti. credo che ognuno comprenda la ragione che mi spinge a questa analisi pregiudiziale. infatti, se noi accettassimo come formulazioni sostitutive quelle che, così presentate e riportate nel fascicolo che ognuno ha sotto gli occhi, non sono che rielaborazioni formali, potremmo giungere a questo risultato, non corretto, che, votato per ipotesi uno di questi cosiddetti emendamenti sostitutivi, perchè in esso sono in realtà compresi numerosi concetti già contenuti nella redazione proposta dalla commissione, la sua accettazione farebbe cadere automaticamente, tutti gli altri emendamenti sostanziali presentati sul testo della commissione. col che sarebbe troppo facile eludere la presa in considerazione delle altre proposte di emendamento più giustificate presentate da altri colleghi. credo che siano in realtà due soli gli emendamenti veramente sostitutivi dell'intero articolo che sono stati presentati. uno è quello dell'onorevole crispo emendamento crispo. il secondo è quello presentato dagli onorevoli coppa e rodinò mario emendamento coppa-rodinò . questi due emendamenti si staccano completamente, o quasi completamente, dal testo presentato dalla commissione, perchè hanno una loro struttura particolare e possono, nel loro insieme, essere contrapposti al testo proposto dalla commissione. di questi due emendamenti, il primo quello dell'onorevole crispo, già è stato svolto nel corso della discussione generale. resta invece ancora da svolgere quello dell'onorevole coppa. credo opportuno, pertanto, concedergli la parola per i dieci minuti, non dirò regolamentari, ma convenuti. dopo potremo senz'altro passare ai voti; e, se uno di questi due emendamenti sarà approvato, tutti gli altri verranno automaticamente a cadere; mentre, in caso contrario, dovremo passare ad esaminare gli altri emendamenti. sottolineo ancora una volta agli oratori l'esigenza di attenersi strettamente al limite di tempo convenuto, che è di dieci minuti. prego insistentemente gli onorevoli colleghi di non derogare a questo limite. nei giorni scorsi, ricercando negli archivi dell'assemblea, ho trovato alcuni strumenti misuratori del tempo, i quali facevano parte integrante dell'armamentario adoperato per le sedute dell'assemblea legislativa; e penso che i nostri anziani, l'onorevole orlando, l'onorevole bonomi e l'onorevole nitti, se ne ricordino. i deputati di allora, si attenevano alle limitazioni regolamentari. essi avevano, una clessidra che misurava i cinque minuti, quando ogni intervento non doveva superare i cinque minuti; ed avevano una clessidra che misurava i dieci minuti, quando gli interventi non dovevano superare il termine di dieci minuti. penso che, se queste clessidre sono state abbandonate, ciò si deve al fatto che i limiti di tempo imposti, erano spontaneamente osservati. mi auguro che per noi esse risorgano solo come simbolo e che nessuno mi costringa a valermene per richiamarlo all'osservanza del termine convenuto.
