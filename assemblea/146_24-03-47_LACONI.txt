come l'onorevole moro ha rilevato poco fa per l'emendamento proposto all'articolo 6 pr, così io rilevo che l'emendamento da noi proposto all'articolo 7 pr non incide in questioni di sostanza. la prima modificazione che proponiamo è la sostituzione della parola religione alle parole opinioni religiose; ritengo che, trattandosi d'una questione puramente formale, ogni motivazione sarebbe superflua. le modificazioni più importanti che noi proponiamo sono tre: la prima consiste nell'aggiunta del principio di una pari dignità sociale, che andrebbe unito all'eguaglianza di fronte alla legge. noi pensiamo, infatti, che sia conveniente che non vada perduto nella formulazione ultima di questo articolo quel concetto che era stato introdotto dalla prima sottocommissione, allorchè l'aveva per la prima volta formulato, nella sua preliminare stesura. si era allora proposto che, oltre all'eguaglianza di fronte alla legge si stabilisse doversi a tutti i cittadini uguale trattamento sociale. noi riteniamo che questo concetto debba essere mantenuto e, se anche la dizione trattamento sociale può o potrebbe prestarsi ad equivoci o risultare poco chiara, pensiamo che debba risaltare almeno il suo contenuto essenziale: il fatto, cioè , che ad ogni cittadino compete nell'ordinamento sociale italiano una pari dignità sociale, qualunque sia la sua condizione e l'attività che svolge. si potrebbe osservare che questa parità di dignità sociale può essere in qualche modo compresa nella eguaglianza dei cittadini di fronte alla legge. in realtà non è così e lo dimostra il fatto che, anche in altri punti del progetto di costituzione, la commissione dei 75 ha ravvisato la necessità di prevedere il trattamento dovuto ai cittadini, come dove si parla del trattamento ai detenuti, stabilendo che sia a tutti dovuto un trattamento inspirato a criteri di umanità . evidentemente non si ritiene che il principio di pura e semplice egualgianza di fronte alla legge valga anche ad eliminare tutte le differenze di trattamento che corrispondono alla condizione del cittadino e al posto che egli occupa nella scala sociale. per tutte queste ragioni, noi riteniamo che la pari dignità sociale debba essere introdotta accanto all'eguaglianza di fronte alla legge. altra modificazione è quella che riguarda l'introduzione delle parole di fatto subito prima di libertà ed uguaglianza. ma in realtà non si tratta di una vera e propria modificazione perchè , per espresso riconoscimento del presidente della commissione dei 75,  tale omissione non è stata che un errore manuale. noi pertanto desideriamo correggere questo errore, ristabilendo la formulazione precisa già proposta dalla sottocommissione ed approvata dalla commissione dei 75. teniamo comunque a precisare che l'introduzione di queste parole conferisce a tutto l'articolo un più particolare e più pregnante significato, in quanto i limiti che sono posti oggi alla libertà e all'eguaglianza dei cittadini non sono limiti di ordine formale- e ciò risulta da tutto il testo della costituzione che noi andiamo in questo momento elaborando ma sono appunto limiti di fatto che la repubblica si impegna a superare, attraverso lo svolgimento di una particolare politica sociale e attraverso l'attuazione di questi stessi principi che noi avremo introdotto nella costituzione. ultima modificazione di qualche rilievo che noi proponiamo è quella che comporta lo spostamento del principio di un'effettiva partecipazione di tutti i lavoratori all'organizzazione politica, sociale ed economica dell'italia, dall'articolo primo, dov'era inserito, a questo terzo articolo. noi abbiamo già motivato questo spostamento allorchè si trattava di omettere questa particolare formulazione nell'articolo primo; ma non è forse inutile precisare qui il valore che ha per noi tale spostamento. invece che ammettere questa effettiva partecipazione come una realtà di fatto, come una conquista già raggiunta, noi riteniamo che essa debba risultare qui attraverso un'argomentazione e che debba essere posta tra quei compiti della repubblica che, pur non corrispondendo a situzioni attuali o immediatamente relizzabili, sono però nelle prospettive della sua azione politica, di tutto un rinnovamento istituzionale e politico della vita sociale ed economica del nostro paese. per tutte queste ragioni noi presentiamo questo emendamento così formulato. la sua collocazione nell'articolo 3 cr tende a porlo in un particolare rilievo e ad affermare, tra i principi fondamentali della democrazia italiana, quello che la repubblica indirizza tutta la sua azione politica verso l'attuazione di quei diritti di libertà e di eguaglianza che furono affermati nel secolo scorso, ma non poterono, per le perduranti disuguaglianze sociali trovare una piena ed effettiva attuazione.
