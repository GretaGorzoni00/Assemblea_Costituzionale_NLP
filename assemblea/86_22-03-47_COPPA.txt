terrò presente la raccomandazione dell'onorevole presidente di essere il più breve possibile. del resto la mia proposta è chiara: lo stato italiano ha ordinamento repubblicano, democratico, parlamentare, antitotalitario. questa comma sostituisce il primo comma dell'articolo 1: l'italia è repubblica democratica. la ragione per cui propongo di dire democratico, parlamentare, antitotalitario è la seguente: qui non siamo tutti d'accordo sul significato da dare alla parola democrazia, perchè se fossimo tutti d'accordo, sarebbe superfluo non solo aggiungere parlamentare, ma anche antitolatirario; e io direi che sarebbe anche superfluo il terzo comma dell'articolo presentato nel progetto di costituzione, perchè , se democrazia è governo il popolo, è logico che la sovranità risieda nel popolo. abbiamo voluto precisare che questa democrazia si estrinseca attraverso il reggimento parlamentare, ed anche con una precisazione nella precisazione, che questo ordinamento è antitotalitario, volendo così andare incontro alle giuste preoccupazioni, non di una sola parte di questa assemblea, ma di tutta l'assemblea di veder tornare in italia un regime a tipo dittatoriale o totalitario. ai successivi comma, cioè : la repubblica italiana ha per fondamento il lavoro e la partecipazione effettiva di tutti i lavoratori all'organizzazione politica, economica e sociale del paese, noi abbiamo sostituito- l'onorevole mario rodinò ed io- questa formulazione: suo fondamento è l'unità nazionale. sua metà è la giustizia sociale, non perchè ci sia un partito preso contro il lavoro. io, che ho l'onore di parlarvi, posso dirmi un autentico lavoratore, perchè penso che l'unica mia ricchezza non voglia essere condivisa da nessuno dei presenti: posseggo due metri quadrati di terra in un certo luogo dove, credo, nessuno dei presenti vorrà farmi compagnia e dove spero di andare il più tardi possibile dunque, non c'è partito preso contro il lavoro; però , siccome ritengo che il lavoro sia un mezzo e non un fine, non so spiegarmi come qualche cosa che sia un mezzo e uno strumento possa essere la base dell'ordinamento giuridico di uno stato; mentre oggi che si parla tanto di autonomie- e naturalmente da qualche banco è partita anche una voce non bene accolta, e non poteva essere bene accolta- è logico affermare, in un momento in cui alcune parti vive della nostra patria, della nostra nazione, sono state o stanno per essere distaccate dallo stato italiano, che il fondamento di questo stato non possa essere che la unità nazionale. un'altra considerazione ancora mi ha fatto escludere il concetto del lavoro. qui si parla di lavoro e di lavoratori, e si è detto che tutti siamo lavoratori; ma come si può conciliare questa affermazione con un recente progetto di legge presentato dall'illustre amico ministro romita circa l'amministrazione degli istituti di assistenza ai lavoratori, nel quale egli auspica una maggiore partecipazione dei lavoratori all'amministrazione degli istituti stessi? con questa affermazione, evidentemente, il ministro romita fa una distinzione fra lavoratori e lavoratori e, naturalmente, in una costituzione non ci devono essere parole che si prestino ad equivoci. non solo; abbiamo sentito parlare dell'avvento al governo delle classi lavoratrici. dunque, questa affermazione comprende un progetto che intende affidare la cosa pubblica soltanto ai lavoratori. e allora c'è anche da domandarsi, siccome si parla di lavoratori e di funzioni, se nel campo complesso del lavoro si voglia creare un'antitesi fra datori di lavoro e prestatori d'opera. perciò appunto riteniamo che nella costituzione debbano essere bandite le frasi che possono dar luogo ad equivoci. invece, il concetto di giustizia sociale, il concetto della libertà nella solidarietà - l'una come meta da raggiungere e l'altra come mezzo, come strumento, per raggiungere quella giustizia sociale che senza la libertà e senza la solidarietà umana non può essere realizzata- io ritengo che possano essere veramente fini degni dello stato italiano repubblicano. ed è per questo che ci siamo permessi di presentare il nostro emendamento al giudizio dell'assemblea.
