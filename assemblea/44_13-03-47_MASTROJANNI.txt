ieri l'onorevole ruini, durante la sua analitica relazione sulle critiche che al progetto di costituzione avevano apportato i vari oratori, mi ha attribuito il fatto di avere elogiato la costituzione, e anzi l'onorevole ruini ha riportato testualmente alcune parole che io avevo premesso in senso elogiativo. egli infatti ha detto che io avrei, elogiando la costituzione, rilevato che essa è coerente, che ha uno stile impeccabile e altri attributi che in questo momento mi sfuggono. desidero precisare che è vero che ho rilevato nel progetto di costituzione uno stile coerente, e ho rilevato che esso non è il risultato di compromesso, ma ho rilevato altresì che è la elaborazione meditata di un programma particolaristico e che in questo stile e in questa coerenza identificavo gli obiettivi particolaristici che la costituzione si è prefissa di raggiungere, finalizzando le libertà e subordinando le stesse alla realizzazione dei fini economici e sociali che costituiscono la parte essenziale della costituzione. questo intendevo dire perchè non abbia a presumersi che abbia voluto elogiare la costituzione per elogiarla.
