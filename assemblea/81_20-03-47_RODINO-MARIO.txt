onorevoli colleghi. la prima delle disposizioni che abbiamo in esame risente della preoccupazione di affermare decisamente e sin dall'inizio la democraticità del nuovo stato italiano. l'italia è una repubblica democratica, si proclama al primo comma. la repubblica italiana ha per fondamento il lavoro e la partecipazione effettiva dei lavoratori all'organizzazione politica, economica e sociale del paese, si dichiara nel secondo capoverso. la sovranità emana dal popolo, aggiunge l'ultimo periodo. sì , certo è innegabile che è sulla democrazia che si vuole fondare la nuova repubblica italiana, ma a noi interessa di stabilire qui, sin dal primissimo rigo di questo primissimo articolo, su quale genere di democrazia avremo il diritto di contare, e la definizione di repubblica democratica non mi sembra sufficiente ad assegnare e garantire al nuovo stato italiano quel preciso carattere di democrazia parlamentare che è nel ricordo e nell'attesa del popolo italiano. la tradizione della democrazia parlamentare italiana trova le sue radici e i suoi titoli di nobiltà nell'entusiasmo e nella probità degli uomini che fecero l'italia, e l'apice della sua affermazione nel periodo precedente la guerra del 1914; quando la chiarezza e l'onestà delle istituzioni parlamentari italiane permisero che a lungo la nostra moneta, indice della sanità nazionale e della fiducia internazionale, battesse in tutte le borse e su tutti i mercati del mondo il prezzo ed il valore dell'oro. il fascismo, irridendo alla meritata sensibilità politica dei nostri avi e rovesciando la libertà e l'indipendenza degli istituti parlamentari, apre la via della rovina alla patria. orbene, noi crediamo che per ricostruire questa patria occorra riattivare l'antica onestà politica e riportare gli istituti parlamentari più che mai aperti ed accessibili ad ogni lavoratore e ad ogni cittadino volenteroso e capace, allo splendore e alla trasparenza di un tempo. invero: la migliore tutela degli interessi del popolo scaturisce, naturale e insostituibile, dalla legittima concorrenza esistente fra una maggioranza interessata a bene amministrare per conservarsi il favore popolare, ed una minoranza interessata a rilevare ogni suo errore ed inadempienza allo scopo di carpirle detto favore e sostituirsi ad essa. l'istituto parlamentare, rispondendo alla doppia funzione di tutelare l'affermazione ed il governo della maggioranza e l'azione dei diritti delle minoranze, è la sola forma che renda possibile lo svolgimento regolare, nell'interesse del popolo, di questo perenne antagonismo, di questo leale conflitto, di questo giuoco di prestazioni e di controlli. perciò , se la repubblica deve significare governo di popolo, e quindi, governo creato e costituito nell'interesse del popolo, noi abbiamo ragione e diritto di esigere che si specifichi chiaramente e fin dal principio della legge costituzionale che è la democrazia parlamentare, quella che darà forma e vita alla repubblica italiana. non è la protezione della maggioranza quella che preoccupa: una maggioranza, se veramente omogenea e concorde ( e se non lo è , non è maggioranza) , sa tutelarsi da sè . è la protezione delle minoranze quella che interessa ed è di questo che noi dobbiamo principalmente preoccuparci, affrontando chiaramente e tempestivamente il problema e ricordando la tattica dei comunisti, che guardano alla democrazia come ad un mezzo di conquista e non come ad un fine da conquistare. noi, qualunquisti, non possiamo dimenticare che nel discorso pubblicato nell'unità del 12 gennaio, l'onorevole togliatti ha dichiarato che democrazia per i comunisti più che tranquillo ed autorevole governo parlamentare, significa: attività delle masse, delle classi popolari e del popolo ad opera di elementi di avanguardia organizzati dal partito di avanguardia della classe operaia con questo genere di democrazia, attivissima ed organizzata, si giunge precipitosamente a trasferire le decisioni, delle libere e serene discussioni del parlamento, alla corale proclamazione dei sì e dei no, delle adunate obbligatorie e oceaniche. la differenza fra noi ed i comunisti nei riguardi dell'istituto democratico, è nel fatto che noi vogliamo basarli, consolidarli e garantirli, questi istututi, per poterli pensare eterni e sicuri, mentre, ad essi, basta crearli ed utilizzarli per quel tanto che serve ai loro fini e non più . oggi, come minoranza, anche essi hanno tutto l'interesse di appoggiare ed approvare la nostra democrazia, che alla loro minoranza apre e garantisce tutte le porte, tutto il rispetto e tutte le libertà , e rende possibile la partecipazione al potere ed ogni legittima forma di propaganda e di consolidamento. domani, ligi alle teorie marxiste e al loro credo politico, con ragionamenti democraticamente progressivi e progressivamente democratici, potrebbero denunciare la inutilità della permanenza dell'istituto parlamentare, divenuto non producente per essi, e sopprimere, di conseguenza, ogni forma legale di opposizione e di controllo. l'onorevole togliatti, nel suo ultimo discorso ci ha preannunciato l'avvento al potere di una nuova classe dirigente. non abbiamo nulla in contrario, perchè sappiamo che queste sostituzioni sono nelle regole del giuoco democratico, ma crediamo di avere diritto di sorvegliare ed esigere che l'avvento e la successiva permanenza al potere di questa nuova classe si svolga col pieno e costante rispetto delle formule della democrazia parlamentare e sotto la tutela dell'articolo 50 pr, che riconosce al cittadino il diritto e il dovere di insorgere contro coloro che limitano la sua libertà e i diritti garantitegli dalla costituzione. il problema della costituzione è questo: bisogna che quanto è accaduto una volta non possa ripetersi più ; il paese non deve essere più in balia dei gruppi che dominano, perchè detengono i mezzi di produzione, ha dichiarato l'onorevole togliatti, ecco perchè , ha aggiunto: si deve formulare una costituzione antifascista. anche qui d'accordo; siamo qui per aiutarlo, ma vogliamo ricordargli che il miglior modo di fare una costituzione antifascista è quello di fare una costituzione veramente democratica, anche se questa è , anche e inevitabilmente, una costituzione anticomunista. costituzione democratica e antifascista significa necessariamente libertà di pensiero, di parola, di stampa, libertà di riunione e di associazione; rispetto assoluto e indiscusso dei diritti delle minoranze che devono sempre conservare il diritto legale di opporsi alla maggioranza e di fare tutto quanto è legalmente possibile per divenire, a loro volta, maggioranza e prendere il potere. se su questo siete d'accordo, se potete garantirci che alle riforme per il benessere sociale, che prospettate ai lavoratori, intendete giungere attraverso le tranquille vie della democrazia e della giustizia piena ed eguale per tutti, realizzate da uomini competenti ed onesti, noi siamo qui, decisi a non procurarvi il benchè minimo intralcio, disposti a collaborare e anche a scomparire, perchè , come gia è stato autorevolmente dichiarato da questo settore, nessuno, più di noi ha a cuore la sorte futura e i legittimi miglioramenti dei lavoratori italiani, nessuno più di noi mira a risolvere la questione sociale raggiungendo una più equa distribuzione dei beni concessi da dio, nessuno più di noi, al di sopra dei propri interessi e della propria persona, pone l'interesse e l'amore per la patria e per il popolo. ma, per queste stesse ragioni, nessuno piu ' di noi combatterà strenuamente ogni qualvolta ci sembrerà che, con la violenza e con l'astuzia, voi cercherete di silurare ogni inizio di ripresa, di fiducia e di calma e indebolire l'integrità e l'efficienza delle forme e delle manifestazioni democratiche che sono e rimangono, per noi e per tutti, la sola e naturale difesa della nostra riconquistata dignità di uomini liberi. è stato dichiarato che la sconfittà è un disastro dovuto alla politica di una determinata classe dirigente che, per egoismo, avrebbe portato il paese verso la tragedia e il fallimento, di una classe dirigente che non ha saputo vedere e provvedere, anche quando vedere e provvedere doveva. ora a me sembra che questa classe dirigente che ha fallito, non può essere identificata, come l'onorevole togliatti fa, con la borghesia, la quale fu sempre considerata da mussolini come una classe diversa e avversa alla classe dirigente fascista. la verità è che si pensa e si tenta di sostituire la classe dirigente borghese , che ha fatto l'italia e che, nella ultima guerra, nonostante la follia del capo e dei gerarchi e la carenza di mezzi e risorse, ha saputo per tre anni resistere ai più potenti imperi del mondo, dichiarandola espressione egoistica del capitalismo privato, e ci si preoccupa di sostituirla, in un momento così difficile, con una classe nuova senza precedenti e senza esperienza, che non è rappresentata da lavoratori, ma da altri borghesi decisi a sfruttare, nel nome dei lavoratori, un capitalismo mostruoso, cento volte più egoista e cento volte più incontrollabile del capitalismo privato: il capitalismo di stato nella relazione che accompagna il progetto di costituzione, il presidente della commissione dichiara che molti avrebbero desiderato di definire, subito e all'inizio del progetto, l'italia repubblica di lavoratori, e che a tanto si è rinunziato soltanto per non creare parallelismi con altre costituzioni che hanno forme di economia diverse da quella italiana. a me non sembra che ci sia una gran differenza tra il definire l'italia, a similitudine della repubblica sovietica, repubblica di lavoratori come si sarebbe voluto fare, o definirla: repubblica che ha per fondamento il lavoro e la partecipazione effettiva di tutti i lavoratori alla organizzazione politica, economica e sociale del paese, come si è fatto nel primo articolo delle disposizioni generali. questa definizione premessa a quella della sovranità popolare, quasi si tratti di affermazione che presista e superi i poteri di questa stessa sovranità ( che, pure, è la base naturale di ogni democrazia) , a me sembra ispirata da equivoche formalità demagogiche ed in evidente contraddizione con la precedente affermazione di democraticità della repubblica, la quale importa e comporta la completa eguaglianza di tutti i cittadini del diritto di partecipazione alla direzione della cosa pubblica. è di suprema utilità ed interesse specificare esattamente ed individuare, fin dal principio, la portata e la finalità delle affermazioni di questo progetto di costituzione, ad evitare l'impostazione ufficiale di piani inclinati, che ignoriamo ( o, meglio, non ignoriamo) a che cosa potrebbero condurci. è noto che i testi marxisti e i partiti e le masse marxiste danno alla parola lavoro e lavoratori un significato molto più stretto e limitato di quello comune del vocabolario. la dizione, dunque, può prestarsi a doppie ed ambigue interpretazioni che, in una legge costituzionale, vanno evitate senz'altro. gli italiani sono, per definizione tradizionale: lavoratori; tutta la loro storia è frutto delle loro braccia e del loro ingegno; tutta la loro terra ed infinite altre terre sono intrise del sudore della loro fronte; tutto il progresso della umanità , in ogni campo e in ogni settore, è legato al lavoro italiano. se per lavoro, come è stato già detto qui dentro, deve intendersi e non può non intendersi, al disopra di ogni accezione di lavoro manuale, ogni azione ed ogni attività intese a procurare col braccio e con la mente un guadagno o una soddisfazione all'individuo ed un contributo materiale, intellettuale e morale alla vita comune, io mi domando: chi è che non lavora in italia? tutti lavorano in italia, o, meglio, tutti aspirano a lavorare, e, forse, il lavoro più degno è quello di coloro che si affaticano a creare ed ampliare ogni attività di lavoro per gli altri, e il più commovente è quello di tanti che lavorano disperatamente a cercare un lavoro, che per tutti non c'è . se dunque il lavoro, inteso nel senso ampio e lato di questa nobile parola, è già base e fondamento, e anzi la sola base e la sola speranza della vita italiana; e se la percentuale di quelli che vogliono non lavorare in italia e che possono permettersi il lusso di avere questa volontà , ammesso che ve ne siano, è talmente irrisoria e trascurabile da non poter formare oggetto di particolari provvedimenti e individuazioni in tema di legge costituzionale, perchè dare proprio all'inizio della nostra costituzione la sensazione di un possibile conflitto e in ogni caso di una differenziazione fra popolo e lavoratori, quando, come già è stato detto il popolo italiano è un popolo di lavoratori? a conti fatti, se porre alla base della costituzione la santità e la indispensabilità del lavoro, unica speranza e unica sostanza di vita per la repubblica, è doverosamente sacro, la proclamazione di una non identificata classe di lavoratori, privilegiata nei confronti del laborioso popolo italiano, non ha e non può avere che uno scopo demagogico ed elettorale, quello di giocare sull'equivoco e di permettere a qualcuno di dire, basandosi sulla assonanza di nomi fatti- repubblica di lavoratori, partito di lavoratori, camera dei lavoratori: - ecco abbiamo già riservato i posti; di qui e solamente di qui si passa in base alla nuova costituzione; solamente di qui si entra per partecipare alla organizzazione e alla vita del paese . ( commenti) . dopo avere, e giustamente, affermato che il lavoro è il fondamento della repubblica, più serio e più onesto sarebbe stato di preoccuparsi del problema di procurare il lavoro ai lavoratori italiani, anzichè di quello, tanto più facile, di assicurare loro la partecipazione politica, che non potrebbe mai loro mancare in una repubblica ordinata democraticamente e secondo i principi della sovranità popolare. a me sembra che, dopo aver proclamato la necessità del lavoro, unica e vera fonte della rinascita della patria, troppo nel progetto in esame e con troppa sorprendente facilità si parla di assegnazioni di lavoro, di possibilità di lavoro, di benefici derivanti da una sempre più diffusa attività di lavoro, dimenticando che l'impiego di tutte le braccia e di tutti gli intelletti disponibili rimane per tutti i paesi in genere, e per il nostro in ispecie, il problema dei problemi . dopo le fandonie del fascismo, i cittadini hanno sete di sincerità ed è obbligo della democrazia, e quindi obbligo nostro, di rispondere a questa precipua e legittima esigenza. le manovre equivoche continuano. durante le ultime elezioni fu affermata e diffusa una falsità : la costituzione vi darà pane e lavoro. nelle prossime si darà vita ad una altra: la costituzione ha assicurato a tutti il lavoro. non è giusto; consci della nostra responsabilità nei confronti del popolo, e assolutamente indifferenti alle sorti dei prossimi ludi elettorali, noi desideriamo che la costituzione non rappresenti un inganno per nessuno e che i cittadini sappiano che tutti i provvedimenti derivanti dal lavoro italiano, privo di materie prime, sono e rimangono intimamente connessi e legati alla realizzazione di una sempre più vasta collaborazione economica internazionale. come nell'articolo 4 pr di queste disposizioni generali è sancito e praticamente dichiarato che l'italia, più che sulla forza delle sue armi, che non ha e che non può avere, conta, per i problemi della difesa e delle aggressioni, sull'esistenza di un'organizzazione internazionale che assicuri la pace e la giustizia ai popoli, così , anche per quanto riguarda i problemi del lavoro, occorrerebbe dichiarare in questa costituzione, che il popolo italiano, per sodisfare le sue sempre crescenti necessità di lavoro, conta sul progressivo incremento di una collaborazione internazionale che renda possibile, nel nome di una superiore giustizia, lo scambio di materie prime con prodotti finiti. nessuno stato, per quanto ricco e attrezzato, può infatti illudersi di vivere rinchiuso in se stesso , separato dalla comunità internazionale. le follie dell'autarchia ci fanno oggi sorridere. mettere il lavoro quale fondamento della nuova repubblica, va bene; ma le fondamenta, per rispondere alle funzioni di sostegno, debbono a loro volta essere ben poggiate e basate e non è possibile non domandarsi su che cosa poggeremo noi questo lavoro-fondamento che figura garantito a tutti i cittadini e sul quale ci affrettiamo ad imporre tutto l'edificio della nuova repubblica. il problema del lavoro, considerato soltanto come problema di carattere interno e nazionale, è del tutto irreale insolubile, e malamente è stato posto a perno principale dell'organizzazione costituzionale. l'onorevole nenni dichiarò giorni or sono che bisognava esaminare, e che avrebbe esaminato, il progetto di costituzione, ponendosi da un punto di vista che chiamò : lo spirito del 2 giugno. è perfettamente giusto. ma quello che non riesco a comprendere è come, e per quale errore di prospettiva, egli riesca, dal suo punto di vista, a vedere, breve e vicina come una scorciatoia, la strada dei suoi sogni, quella che dal governo conduce al potere, al suo potere, naturalmente. e poichè egli vi ha fatto richiamo, voglio anch'io guardare un pò , dal mio punto di vista, allo spirito del 2 giugno. ( interruzione presidente terracini. onorevole rodinò , non dimentichi che l'onorevole nenni ha detto queste cose in tema di discussione generale: lei invece parla ora in sede del 1 titolo e deve mantenersi all'argomento relativo al primo titolo) . certo l'obiettivo immediato cui occorreva mirare in quella epoca era quello di dar vita ad una costituzione che, senza subire il riflesso e l'influenza di alcuna ideologia e di alcun interesse di parte, riuscisse ad individuare, con equilibrio, i limiti e le forme entro cui avrebbe poi dovuto evolversi la vita politica, economica e sociale del paese; ma, per ottenere a tanto, la compilazione di questa suprema nostra legge regolatrice avrebbe dovuto affidarsi soltanto ad uomini capaci di guardare al compito come ad un problema tecnico, al pari di cultori di sport incaricati di predisporre le misure del campo e le regole del giuoco in cui altri dovranno impegnarsi. invece, al 2 giugno, per arrivare all'individuazione e alla scelta degli uomini destinati a compilare la costituzione che avrebbe dovuto porsi al disopra delle passioni politiche ci si è affidati, addirittura, alle passioni politiche stesse è quindi naturale che il progetto risenta di questo fondamentale errore di procedura ed è inevitabile che esso rispecchi, allo stato, e che continuerà inevitabilmente a rispecchiare dopo le discussioni e le decisioni dell'assemblea, non una cooperazione disinteressata ed omogenea, ma le tendenze politiche e le passioni, contrastanti ed opposte, che albergavano al 2 giugno nell'animo degli elettori italiani. a me non meraviglia, dunque, che il progetto sia il riflesso di una situazione politica, e, quindi, inevitabilmente, di un equilibrio e di un compromesso, ma meraviglia che questo equilibrio e questo compromesso non siano quelli che, in base allo spirito del 2 giugno, richiamato dall'onorevole nenni, gli elettori avevano ragione e diritto di attendersi. il popolo il 2 giugno, nonostante venti anni di schiavitù . ( interruzione presidente terracini. permetta, onorevole rodinò , veramente mi pare che lei stia sviando. guai se ricominciamo a parlare in forma generale dello spirito che informa la costituzione) . ma bisogna parlare dello spirito, oltre che dei fatti. ( interruzione presidente terracini. se lei parla dello spirito del 1 titolo sì ; ma lei, mi pare, sta parlando dello spirito della costituzione. rientrerò subito in argomento. il popolo al 2 giugno, nonostante venti anni di schiavitù e di disabutudine al voto, ha, di fronte alle elezioni per la costituente, bandite in funzione dei simboli dei partiti politici, sentito e compreso subito, e con squisita sensibilità politica, che cosa gli chiedeva la scheda. ha capito e sentito che, più che le leggi e le norme atte a stabilire l'orientamento politico del paese, era l'orientamento stesso che si andava a decidere con quelle elezioni e, pertanto, ha sentito che la questione più scottante, il dilemma più urgente da risolvere era uno e uno solo: l'italia deve o non deve andare verso il comunismo? . ed è su questo punto che il popolo il 2 giugno si è nella sua grandissima maggioranza pronunziato, votando, sostanzialmente ed unicamente: pro o contro il comunismo. ( commenti a sinistra) . la divisione risulta chiara e nettissima: i pro sono tutti i voti assegnati alla lista ufficiale comunista, i contro, invece, sono andati divisi fra tutti gli altri partiti, compreso quello socialista, perchè molti hanno votato socialista ritenendo, allora, che una soluzione socialista di carattere intermedio avrebbe ostacolato l'avvento di un comunismo integrale, meglio che non una maggiore affermazione dei democristiani , dichiaratisi durante le elezioni nettamente anticomunisti, o dei qualunquisti, ancora più chiaramente e impegnativamente pronunziatisi in funzione anticomunista. io, personalmente, ho votato per la monarchia, per intimo sentimento di simpatia, ma ritengo che alcuni dei milioni di voti che si sono raccolti sul segno monarchico, più che a personale attaccamento per la forma monarchica e per la casa savoia, sono da attribuirsi alla diffusa convinzione che la presenza del re avrebbe costituito un decisivo baluardo fra la nazione e il comunismo. il popolo italiano non si è confuso il 2 giugno e, sentendo tutta la portata politica del voto cui era chiamato, ha, nonostante gli equivoci della propaganda, chiaramente e democraticamente dimostrato di desiderare in grandissima maggioranza una costituzione ispirata a principi cattolici e di carattere liberistico; certamente, non comunista. è una costituzione di questo genere che noi abbiamo il dovere di dargli. il popolo ha sentito il 2 giugno che, oggi, non vi sono che due sole idee politiche e, cioè , quella liberale e quella totalitaria nettamente diverse e contrastanti. la ipotesi di poter continuare, in seguito a un compromesso tra l'onorevole de gasperi e l'onorevole togliatti, ad essere governati da una soluzione intermedia che concili aspirazioni e precetti dell'una tendenza con norme e principi dell'altra è assolutamente puerile e inattiva, e tutta la politica italiana di questi ultimi tre anni lo dimostra. non siamo noi soltanto, è tutto l'orbe terracqueo che si trova oggi a dover rispondere a questo interrogativo formidabile, a questa questione, basilare ed improrogabile per tutte le politiche di tutti i paesi che non sono i tre grandi. gli ultimi avvenimenti internazionali aggravano la posizione. in ogni animo di uomo e nella intera umanità vive una stessa attesa, una eguale incertezza. tra la economia liberale che basa la sua esistenza sull'attività di quei gruppi di privati cittadini- che preoccupano così gravemente le sinistre- e la economia totalitaria, che si basa su di un capitalismo unico di stato - che, per tante varie e fondate ragioni, preoccupa così vivamente noi- occorrerà pure orientarsi e decidersi. posto di fronte alla propria responsabilità , il popolo, al 2 giugno, ha votato, ed un chiaro indiscutibile schieramento si è formato in italia, individuando rapporti di valore e di forze fino allora non misurati. un equivalente schieramento avrebbe dovuto ripetersi in questa assemblea per dar vita a una costituzione di equivalente carattere; ma il compromesso governativo, giustificato inizialmente dalla necessità di provvisoriamente e transattivamente governare in attesa della nuova costituzione e delle nuove elezioni, attacca ed inficia anche gli orientamenti relativi alle norme costituzionali e minaccia di porre a base della vita nazionale, e per molti decenni, il frutto di un ulteriore e ben più grave compromesso politico. non è questo che la democrazia ha diritto di attendersi da coloro che da tutti i balconi e su tutte le piazze hanno fatto appello al suo nome. essa, la vera democrazia, autentica e unica, esige che i rappresentanti del popolo mantengano fede alle assicurazioni e alle promesse in base alle quali sono stati eletti e continuino ad affrontare e combattere in sede parlamentare gli avversari individuati e denunziati nei comizi; essa vuole che i partiti, ad elezioni avvenute, sostengano e difendano a tutti i costi la pienezza e la integrità delle loro idee basilari e del loro credo politico, senza scendere a patteggiamenti e transazioni con gli avversari che più fieramente hanno combattuto ed in odio e dispregio dei quali hanno ricevuto il mandato elettorale. io credo che la massima parte degli elettori ha dato, il 2 giugno, il voto al partito prescelto per renderlo più forte e più idoneo a sostenere e difendere a viso aperto i suoi ideali ed il suo programma e non per permettergli di stringere accordi con i suoi più naturali avversari. gli articoli di queste disposizioni generali, gli ultimi, dei titoli seguenti, tutto l'insieme del progetto sono evidente frutto di transazioni. essi non risultano animati da un unico spirito , da una stessa volontà . non si sente in essi la guida di un pensiero decisamente orientato che leghi e colleghi idea ad idea e criterio a criterio. ogni articolo non è l'espressione decisa di un concetto integro e organico e tradisce il lavoro di lima e la dosatura artificiale delle transazioni, sofisticazioni e modifiche cui è stato sottoposto durante la ricerca del punto di accordo. ora, a causa della importanza di ognuna di queste singole disposizioni, in nome di quel rispetto della personalità umana a cui fa richiamo l'articolo 6 pr, io mi auguro che ogni partito senta la doverosa opportunità di abbandonare di fronte alla costituzione le catene di impegni che vanno da una segreteria all'altra, le votazioni patteggiate e scontate in anticipo, i do ut des, le soluzioni transattive e intermedie, per permettere ad ogni eletto dal popolo di prendere liberamente, di fronte a ogni principio, ad ogni articolo della legge costituzionale, la posizione dettatagli dalla sua personale convinzione e coscienza. aggiungo che mi sembra logica e democratica la proposta di aggiungere fra le primissime disposizioni generali ( a meno che non si ritenga più opportuno di porla fra le finali) , una dichiarazione che subordini la definitiva approvazione della costituzione, che questa assemblea voterà , al risultato di un referendum popolare. nell'articolo 72 pr del progetto è prevista l'approvazione di leggi normali in base a referendum popolare. nell'articolo 130 pr è previsto che, su richiesta di un solo quinto dei membri di una delle camere, dovrà essere sottoposta a referendum popolare ogni legge di revisione costituzionale. l'articolo 1 pr, nella prima parte dell'ultimo periodo stabilisce: che la sovranità emana dal popolo, ma, nella seconda, immediatamente seguente, elude subito questa sovranità , assegnandole i limiti di una legge generale, sulla quale il popolo non ha avuto e non avrà , se si rifiuta la mia proposta, possibilità di direttamente e chiaramente esprimersi. questi brevi rilievi mi sembra siano sufficienti a dare fondamento alla proposta stessa, che non è solo di chiara ispirazione democratica, ma è anche, dal punto pratico, di facile attuazione, dato che il referendum popolare potrebbe, con grande semplicità , e limitatissimo aggravio di spesa, rimanere abbinato alle operazioni di voto delle prossime elezioni politiche. altro punto da rilevare è quello che la costituzione, intorno a cui stiamo lavorando, è la prima costituzione emanata da un paese che ( uscendo da un regime totalitario ed uscendone nelle condizioni in cui ci troviamo) si trova in grado di utilizzare una propria esperienza in materia. mi sembra, quindi, opportunissimo stabilire e ricordare chiaramente all'inizio di questa costituzione, in un preambolo o in una disposizione generale ( allo scopo di dare una impostazione base ed una finalità inequivocabile a tutto il testo del progetto) che la nostra esperienza- un'esperienza che ci è costata lacrime e sangue, la morte dei figli e la distruzione del paese- ci insegna che è lo stato accentratore e totalitario il principale nemico di quella autonomia e dignità della persona umana, che l'articolo 6 pr intende proteggere e custodire; è lo stato accentratore e totalitario che va individuato e combattuto in tutte quelle manovre e quei metodi che gli italiani di oggi conoscono e riconoscono, ma che quelli di domani potrebbero ignorare. ed è proprio in base alla nostra passata esperienza ed ai nostri ricordi totalitari che mi dichiaro nettamente ostile alla dizione dell'articolo 7 pr delle disposizioni generali, là dove esso assegna alla repubblica il compito quanto mai imprecisato, elastico ed equivoco di rimuovere gli ostacoli di ordine economico e sociale che limitano la libertà e l'uguaglianza degli individui, ecc. questa equivoca dizione con la scusa di tendere ad una sempre maggiore uguaglianza sociale e di favorire lo sviluppo della persona umana, autorizza di fatto lo stato a compiti ed azioni di così vasta e complessa portata, che potrebbero essere realizzati soltanto da uno stato non meno autoritario e non meno totalitario di quello che è alla base di tutte le nostre sventure. ora, quello che noi desideriamo della costituzione, e che la costituzione è necessario che ci dia, è un complesso di norme generiche che garantiscono a tutti i cittadini di qualsiasi opinione politica, categoria economica e condizione sociale a cui essi appartengono la sicurezza dei diritti e l'esercizio della libertà . e questa garanzia ci occorre principalissimamente contro lo stato. la sicurezza e la difesa della personalità e indipendenza del cittadino affidate alla discrezione dello stato non ci ispirano alcuna fiducia, perchè crediamo che il nuovo stato italiano, o qualunque altro, non agiranno mai nei confronti dei cittadini con modi e spirito sostanzialmente diversi da quelli con cui agirono, agiscono ed agiranno tutti gli stati che, autorizzati ad esorbitare dalle semplici funzioni amministrative, hanno, con tutto il loro complesso di uffici e di personale, un solo principalissimo obiettivo , che supera di gran lunga qualsiasi preoccupazione di salvaguardare l'autonomia e la dignità dei cittadini: quello di comandare il paese e i cittadini nel modo più sicuro e più spiccio, e di continuare a comandarli anche quando non ci sono più le iniziali approvazioni e consensi. in dipendenza di tutte queste gravi e concrete preoccupazioni, l'amico onorevole coppa ed io abbiamo presentato il seguente emendamento all'articolo 1 pr lo stato italiano ha ordinamento repubblicano, democratico, parlamentare, antitotalitario. suo fondamento è l'unita nazionale; sua meta la giustizia sociale; sua norma la libertà nella solidarietà umana. onorevoli colleghi è inoppugnabile che in regime di vera democrazia tutto va disposto in riconoscimento e conformità del sentimento e dell'interesse della maggioranza del popolo. ora, se vi è un principio veramente popolare in italia, se esiste in italia un sentimento realmente comune e realmente diffuso nelle categorie e nelle masse, questo sentimento è quello della fede cattolica. questa indiscutibile verità dovrebbe, a mio parere, essere affermata all'inizio dell'articolo 5 pr, perchè è il riconoscimento di questo stato di fatto che da sostanza, ragione e giustifica a tutto l'articolo pertanto, anche qui, d'accordo con il collega e amico coppa, ho presentato il seguente emendamento: far precedere alla dizione dell'articolo come riportata nel testo del progetto la seguente dichiarazione: la religione cattolica è la religione professata dalla enorme maggioranza del popolo italiano. un emendamento del genere dovrebbe essere accettato, se si pensa che, in luogo della semplice affermazione storica proposta, lo statuto albertino, compilato in periodo di intense correnti ed attività anticlericali, e quando ancora le masse cattoliche non partecipavano ufficialmente alla vita pubblica italiana, riconosceva tale verità con una asserzione molto più esplicita e molto più impegnativa. un emendamento del genere dovrebbe venire approvato come espressione della gratitudine, che non può non legare il popolo italiano al sommo pontefice ed alla chiesa cattolica, che tanti ulteriori dolori e lutti hanno risparmiato, all'italia in genere ed a roma in ispecie, tutti, nell'ora del pericolo, accomunando e tutti sorregendo senza distinzione di fede e di parte, nobili interpreti di quel comando divino che in ogni umano ci addita un fratello. un emendamento del genere dovrebbe senz'altro essere approvato, in omaggio a quello spirito del 2 giugno a cui dianzi ho fatto richiamo, in quanto che uomini e partiti vorranno ricordare di aver tutti, nella propaganda elettorale, ostentato e garantito al popolo: ossequio e riconoscimento per la sua chiesa e per la sua fede. oggi è giunta l'ora di provare la sincerità delle loro promesse. dalla dichiarazione, oggetto dell'emendamento proposto, dovrebbe, a mio parere, anche scaturire una migliore impostazione dell'articolo 14 pr, per il quale l'affermata e legittima libertà di culto e di propaganda, riconosciuta ad ogni fede religiosa, dovrebbe trovare un limite non solo, come già stabilito, nelle esigenze dell'ordine pubblico e del buon costume, ma anche nella opportunità di evitare manifestazioni offensive per la religione cattolica e, di conseguenza, per la enorme maggioranza dei cittadini. sulla opportunità e convenienza di mantenere integri e vivi i patti in corso tra il vaticano e l'italia tutti, o per lo meno la gran maggioranza, si sono, qui dentro, pronunziati favorevolmente, e la questione controversa rimane solo se debba o meno la continuità dei patti in corso essere garantita dalla costituzione. si obietta dagli oppositori che nulla può esserci di comune tra la costituzione di uno stato e un trattato intercedente tra stato e stato. si aggiunge ancora: che la sovranità dello stato italiano rimarrebbe diminuita dalla impossibilità in cui verrebbe a trovarsi di poter denunciare il trattato senza prima provvedere a modificare la propria costituzione e che ciò è tanto più rilevante in quanto chè la santa sede nulla aggiunge, in contraccambio della nuova garanzia italiana, agli impegni già assunti colla firma apposta al trattato. si considera, in ultimo, vano ed antigiuridico, nei confronti del trattato, un impegno di carattere unilaterale. io sono un tecnico e non ho, naturalmente, la preparazione giuridica necessaria e neppure ho qui testi e volumi per discutere argomenti del genere; ma, così , a lume di candela, da uomo qualunque, ritengo che la inclusione dei patti italo-vaticani nella costituzione italiana non deve e non vuole avere nessun riflesso nei riguardi dell'altro contraente e che, neppure, vuole avere lo scopo di influire sulla portata del trattato, già vivo ed operante da tempo, indipendentemente dall'interessamento di questa assemblea. l'inclusione dei patti nella costituzione, che dobbiamo deliberare, significa solo e unicamente che il nuovo stato italiano, appunto perchè il trattato è sanamente vivo ed utilmente operante, deve, di fronte al popolo, che desidera dare al trattato la massima stabilità e garantirlo da ogni improvvisa iniziativa di sconsiderati, impegnarsi a mai denunziarlo di propria iniziativa; rimanendo ogni eventuale decisione del genere subordinata alle procedure ed approvazioni richieste per le variazioni delle norme costituzionali. questo accordo interno, intercedente tra i componenti di quella collettività che rappresenta una delle parti contraenti, non ha e non può avere alcuna ripercussione giuridica nei confronti dei terzi. è il rappresentante legale di una famiglia che assume, nei riguardi dei componenti della famiglia stessa, impegno ufficiale di non denunciare, senza prima consultarli, la continuità di un contratto, che la famiglia, parte contraente, considera utile e gradito per i suoi interessi ed i suoi sentimenti. perchè , con l'affermazione che è antigiuridico e non producente nei confronti dei terzi, rifiutarsi di ratificare un accordo intento a garantire uno dei maggiori beni dell'uomo: la tranquillità familiare? un accordo che può portare e che porterà un essenziale contributo a quella pace e quella tranquillità di cui la grande famiglia italiana ha tanto bisogno?  pace fondata sulla concordanza per ogni coscienza e per ogni cuore dei doveri di cattolico con quelli di italiano. pace religiosa e cattolica da utilizzare per trasfondere nei rapporti cittadini quello spirito di fratellanza e di comprensione in cui, solo, è la soluzione e la chiave degli umani problemi. voglia iddio che questa nostra nuova repubblica senta la effettiva, imprescindibile necessità di adoperarsi per il raggiungimento di questa comprensione e di questa concordia. voglia iddio che la nuova repubblica senta che non è continuando con leggi ingiuste e partigiane a dividere gli italiani in fascisti e antifascisti, repubblicani e monarchici, settentrionali e terroni, che si ricostruisce la patria voglia iddio che la nuova repubblica senta, come è necessario, come è indispensabile, che essa si avvicini, comprensiva e materna, al cuore di tutti i suoi figli e tutti li rinserri in un unico abbraccio, guidata da una sola finalità , nobile e grande: quella di cementare la fusione e di preparare, nella concordia e nella pace, il nuovo avvenire del popolo italiano. ( applausi a destra) .
