la commissione non ha nulla da opporre agli emendamenti qui presentati, identici, dell'onorevole fanfani e dell'onorevole amendola. sugli elementi nuovi che questi emendamenti apportano, osserva soltanto: il comitato di redazione non aveva accolto la tesi di stabilire l'eguaglianza di trattamtento sociale perchè era espressione non definita, che si poteva prestare ad equivoci. di fronte alla nuova proposta di dignità sociale vengono meno, se non tutte, molte dubbiezze, e non vi è ragione di opporsi. quando si toccano certe note, come questa della dignità umana bisogna inchinarsi. il comitato aveva omesso le parole di fatto perchè , come era stato rilevato anche da qualche comunista, non vi era dubbio che essendosi prima sancita l'eguaglianza di diritto, qui si trattava di eguaglianza di fatto. però anche qui, di fronte ad un dubbio espresso, si accetta la proposta di modificazione. vengo ora alla trasposizione al nuovo articolo 6 della disposizione sulla rimozione degli ostacoli. questa proposta è stata virtualmente decisa a proposito dell'articolo primo, quando abbiamo stabilito di non collocare là questa affermazione, ma di collocarla in fondo alla delineazione dei caratteri fondamentali della repubblica. mentre l'onorevole russo perez vorrebbe eliminare la disposizione, l'onorevole condorelli preferisce limitare il compito della repubblica ad integrare le attività individuali dirette ad attuare, ecc. con ciò si negherebbe ogni attività diretta dello stato; il che non sembra ammissibile. nè vi concorda l'onorevole corbino che propone di togliere l'espressione rimuovere gli ostacoli per mettere invece rendere possibile; dove si può vedere una estensione più che una limitazione, di eventuali attività dello stato. l'onorevole corbino non ama, e trova quasi inconcepibile, l'espressione rimuovere gli ostacoli. ma la sua antipatia è forse esagerata: anche un liberista, quale egli è , dice e sostiene che si debbono rimuovere gli ostacoli alla libera concorrenza. la frase dunque non è senz'altro eretica. io riconosco lo spirito che anima la proposta dell'onorevole corbino; e l'espressione è forse più lata di ciò che egli intenda. ma osservo che nella proposta fanfani-amendola il testo forma ormai un tutto organico, ed ha un valore che verrebbe alterato con altri ritocchi. per quanto riguarda l'osservazione dell'onorevole arata di sostituire stato a repubblica la commissione unanime ha ritenuto di designare con l'espressione repubblica l'insieme di tutte le attività e funzioni sia dello stato come tale, sia delle regioni e degli altri enti pubblici. non vi è stata soltanto l'opportunità di accentuare il nuovo carattere repubblicano dello stato, ma vi è stata altresì una esigenza di precisione tecnica che l'onorevole arata vorrà riconoscere. un'ultima risposta io debbo all'onorevole cingolani. si potrebbe apprezzare la parola stirpe e preferirla a quella di razza per quanto anche razza abbia un significato ed un uso scientifico, oltrechè di linguaggio comune. comprendo che vi sia chi desideri liberarsi da questa parola maledetta, da questo razzismo che sembra una postuma persecuzione verbale; ma è proprio per reagire a quanto è avvenuto nei regimi nazifascisti, per negare nettamente ogni diseguaglianza che si leghi in qualche modo alla razza ed alle funeste teoriche fabbricate al riguardo, è per questo che- anche con significato di contingenza storica- vogliamo affermare la parità umana e civile delle razze. ( approvazioni) .
